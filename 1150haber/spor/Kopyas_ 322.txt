Trabzonspor'da yüzler gülüyor


Gerede kampında ilk kez çift kale maçta yer alan yeni transferler performanslarıyla beğeni kazandı

     Aybaba'dan övgü 
     YENİ sezon hazırlıklarını Gerede'de sürdüren Trabzonspor, topla çalışmalara başladı. Çift kale maç yapan Bordo - Mavili takım, ilk kez yeni transferlerini de büyüteç altına alma şansı yakaladı. 5 - 2 sona eren maçta, Van de Paar bir gol atarken, D'Haene ve Yattara da gözdoldurdu. Teknik Direktör Samet Aybaba, yenilerin performansından memnun olduğunu söyledi.
     
     Fatih'e özel ilgi 
     SEZON sonunda ameliyat olan Fatih Tekke, takımdan ayrı olarak özel programını uyguladı. Güç ve kondüsyona ağırlık veren yıldız futbolcunun, kısa bir süre sonra hazır hale geleceği öğrenildi. Başkan Özkan Sümer, Fatih Tekke'nin şanssız bir futbolcu olduğunu dile getirerek, "Konfederasyon Kupası maçlarında yer alsaydı, Dünya vitrininde adını duyururdu" diye konuştu.
     
     Tolga için yeni teklif
     SAVUNMANIN ortası için yeni bir oyuncu isteyen Samet Aybaba'nın, Malatyalı Tolga için girişimleri yeniden başlattığı öğrenildi. Sarı - Kırmızılılar'ın başarılı stoperi vermeye sıcak bakmadığı iddia edildi. Bu arada Sebat yönetimi, Özkan Sümer'i ziyaret ederek, yeni sezonda maçlarını Avni Aker'de oynamak için izin istedi. Sümer, "Zemin iki takımı zor taşır" dedi.
     
