Aslan'da Okan krizi

Galatasaray, Inter'den ayrılmaya hazırlanan eski oyuncusunun transferinde kararsız kaldı. Fatih Akyel konusunda ise taraftarların tepkisi karşısında yönetim geri adım attı

 HALİL ÖZER


Dönmek istiyor ama
SARI - Kırmızılı yönetimde transfer girişimleri yoğun bir şekilde devam ederken, Okan Buruk konusu arap saçına döndü. Inter'den ayrılması kesinleşen Milli futbolcunun, Galatasaray'a geri dönmek istemesine karşın yönetimde bazı görüş ayrılıkları yaşandı. Bazı yöneticilerin, Okan Buruk'un tekrar geri getirilmesine kesinlikle karşı çıkması bu transferi yokuşa sürdü.

Fatih Akyel çok zor
MALLORCA macerasının ardından soluğu ezeli rakip Fenerbahçe'de alan Fatih Akyel'in yeniden yuvaya dönmesi ise gündem dışı bırakıldı. Son günlerde Sarı - Kırmızılı taraftarların tecrübeli futbolcu hakkında olumsuz görüş bildirmesi üzerine yönetim geri adım attı. Bu arada Galatasaray, Sakaryasporlu Fatih ile Gökhan Kök'ü de yakın takibe aldı.

Protokol an meselesi
YILDIRAY Baştürk'ün transferi imza aşamasına geldi. Yıldız futbolcunun, Galatasaray'dan 3 yıllık sözleşme karşılığında 6 milyon Euro alacağı iddia edildi. Bu paranın 3 milyon Euro'su garanti para, kalan kısmı ise maç başına bölünecek. Bu arada Özhan Canaydın'ın bir Alman bankasında garanti para olan 3 milyon Euro için teminat mektubu alacağı bildirildi. 

Hasan Şaş sıkıntısı

Florya'da kapılar kapandı
SÜPER Lig'de üst üste iki maç kazanarak moral bulan Galatasaray, bugünkü İstanbulspor maçının hazırlıklarını dün yaptığı tek çalışmayla sürdürdü. Öğle saatlerinde Florya'da kampa giren Sarı - Kırmızılı takımda gözler Hasan Şaş'a çevrildi. Belçika ile oynanan Milli maçta sakatlanan yıldız futbolcunun son durumu bugün yapılacak olan kontrollerde netlik kazanacak.

Takımda dört eksik var
İSTANBULSPOR maçı öncesinde Hasan Şaş'ın yanı sıra Suat, Emrah ve Batista'nın sakatlıkları sürüyor. Bu futbolcularla birlikte cezalı olan Volkan da Sarı - Siyahlı takıma karşı forma giyemeyecek. Bu arada Hagi'nin futbolcularıyla dün toplantı yaptığı öğrenildi. Rumen hocanın, "3 maçı da kazanmanızı istiyorum. Bu sınavlarda kaderinizi çizeceksiniz" dediği öğrenildi.

Canaydın'ın rüyası

SARI - Kırmızılı kulübün Başkanı Özhan Canaydın, 100. yılda Galatasaray'ı sadece sahada değil, organizasyonun tüm detaylarında şampiyon olarak görmek istediğini açıkladı. Canaydın, taraftarlardan destek isteyerek, "100. yılımızla ilgili olarak gözümüzden kaçabilecek önemli konuları sizler dile getirirsiniz. Biz yönetim olarak gereken transferleri yapacağız" dedi.

'Borcumu ödeyeceğim'

GALATASARAY Teknik Direktörü Hagi, kendisini her zaman Sarı - Kırmızılı kulübe borçlu hissettiğini açıkladı. Galatasaray Dergisi'nden taraftarlara seslenen Rumen çalıştırıcı, "Gelecekte kazanacağımız başarılarla borcumu ödemek istiyorum. Takım olabilmek için zamana ihtiyaç var. Piyango bir günde tutar, ama bir şeyi yaratmak için zamana ihtiyaç vardır" ifadelerini kullandı.

Taffarel güveniyor

BREZİLYALI kaleci antrenörü Taffarel, Galatasaray'ın üç kalecisi Mondragon, Aykut ve Kingston'a güveninin tam olduğunu açıkladı. Taffarel, "Mondragon çok tecrübeli. Aykut ve Kingston ise yetenekli. Aykut'ta bir kaleci için gereken özellikler var. Ancak ayakla oyunu geliştirmesi gerekir. Modern futbolda bu özellik artık çok gerekli" yorumunu yaptı.


