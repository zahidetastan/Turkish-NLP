Avrupa’da derbi ateşi

     Müthiş rekabet
     AVRUPA’NIN dev ligleri İtalya ve İspanya’da bugün derbi heyecanı yaşanacak. Çizme’de Emre ve Okan’ın takımı Inter ile Milan TSİ 21.30’da San Siro Stadı’nda karşı karşıya gelecek. Teknik direktör Cuper, Okan ile Conceicao arasındaki tercihini bugüne bıraktı. İspanya’da ise Barcelona ile Real Madrid TSİ 22.00’de Nou Camp’ta kozlarını paylaşacak. 
     
     ‘Emre dokunulmaz’
     İTALYA ile oynanan milli maçta Millilerimiz’in tek golünü atan Emre Belözoğlu ise basının gündeminde ilk sırada... Corriere dello Sport, yıldız futbolcuya Juventus’un talip olduğunu belirterek, "Juventus Teknik Direktörü Lippi çok istiyor ama Inter Başkanı Moratti, Emre’yi vermeye niyetli değil. Çünkü o takımın dokunulmazları arasında" ifadesini kullandı.
     

Nihat-Boliç karşı karşıya
     MİLLİ futbolcumuz Nihat Kahveci’nin takımı Real Sociedad, bugün, Boliç’in yer aldığı R. Vallecano karşısına çıkıyor. İspanya Ligi’nde Mallorca’nın önünde lider bulunan Sociedad, istikrarını bu deplasmanda da devam ettirmek, koltuğunu kaptırmamak amacında... TSİ 22.30’da başlayacak karşılaşmayı TRT1 naklen yayınlayacak.
