Lorant’a markaj

     AIK Solna gol atamadan tur geçemeyeceğini bildiği için, en azından ikinci yarıda her türlü riski göze alacaktır. Saracoğlu Stadı’nda seyircisiyle birlikte rakip üzerinde baskı kuracak Fenerbahçe’nin ilk yarıda skoru değiştererek kendini garantiye alması, rakibin de umudunu bitirmesi gerekir.
     Son haftalarda çok gol yemesi ve özellikle orta sahasının yorulmasıyla birlikte rakibe pozisyon vermeye başlaması Fenerbahçe’nin en büyük handikapı. Ortega’nın gittikçe düzelmesiyle birlikte, gol tutkusuna kapılıp, geride alan boşaltacak olan AIK’in beklediğini bulması zor. İsveç takımının özellikle yan toplarda büyük zaaf göstermesi, Lorant’ın tek forvetle oynama hatasına düşmeyip ve Washington’u da koz olarak sahaya sürmesiyle skora büyük fark da getirebilir.
     Kadro kalitesi olarak rakibinin çok üstünde olan, seyircisini de arkasına alacak Fenerbahçe’nin önünü sadece teknik direktörünün yapacağı yanlışlar kesebilir.
     
