Kazanmak mecburiyeti

     Beşiktaş Sarajevo’dan kalite olarak çok üstün bir takım. Ancak hedef için bunlar yeterli olmuyor. Her şey sahada belli oluyor. İstanbul’daki maçta ikinci yarıda skor rahatlığı ile gelen rehavet ve oyun disiplininden kopmak beklenmedik bir beraberlik getirdi.
     Bu gece Beşiktaş’ın turu geçmek için kazanmak mecburiyeti var. Sarajevo ilk maçtaki avantajı ve seyircisinin de desteği ile savaşacak. Beşiktaş’ın hem kontrollü oynaması gerekiyor, hem de erken bir gol bulması. Eğer skor avantajını sağlarsa takımdaki stres gider, ondan sonrası kolay olur. Bunun haricinde gol gecikirse veya skor dezavantajına düşülürse, her şey zora girer.
     Yüksek motivasyon ve oyun disiplini temel ilkeler olmalı. Hücum ederken savunma güvencesi ihmal edilmemeli. Çünkü rakip kontratak düşüncesinde olacak. Tabi Lucescu’nun taktik planı da önemli. Kanat ataklarının yanında orta saha çeşitlemelerine de ağırlık verilmeli. En önemlisi de ilerde kaybedilen toplardan sonra, geriye çabuk dönülmesi.
