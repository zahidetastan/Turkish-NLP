Asabi futbol

     Evet, futbolu her şeyin üstüne taşıyoruz, ekonomik koşullar da sinir katsayımızı yükseltiyor ve stadlara keyif almak için değil, öfkemizi boşaltmak için gidiyoruz. Yetmezmiş gibi anti - futbolcu, anti - teknik direktör yorumlarıyla daha da dolarak. Ama ‘sapına kadar heyecanı yaşama’ işini aşırıya götürdüğümüz stadlarda, sahaya akan kızgınlıktan boğulma noktasına geldik.
     İstim üzerindeki Beşiktaş ve Fenerbahçe’nin tribünlerinde hakim olan gerilimini televizyon karşısında bile hissedebiliyorsunuz. Diğer kulüpler de farklı değil. Galatasaray’ın yıllara yayılan başarıları bile geleceği düşünen futbolda tepkileri bir noktaya kadar dizginleyebiliyor. Salı günü Brugge karşısındaki alışkın olunmayan futbol ve istenen skoru alamamanın hoşnutsuzluğu hemen kendini gösterdi.
     Sıralama çok basit: Futbolcu önce sorumluluk almaktan kaçar, hata yapma endişesi taşıdığı için konstrasyonunu kaybeder. Ardından teknik direktörünün söylediklerini uygulayamayacak kadar zihinsel dağılmaya gider. Bunu, kenar yönetimlerin ‘ileri ileri’ haykırışlarına bakarak gözlemlemek bile mümkün.
     Teknik adam boyutu da önemli. Lorant’ın geleceğinin ne olacağını bilemediği, kontrolü dışında bir yığın olayın döndüğü iş ortamında sadece sorumluluklarına odaklanması zor. Bir ekibin lideri zihinsel bütünlüğünü kaybettiğinde çalışanları da verimden düşer ve akılları karışır. Teknik adam ‘oyuncularımdan ne istiyorum, önemli olan kazanmak mı sistemi oturtmak mı’ gibi kişisel motivasyon soruları sormak yerine ‘bu saldırılara nasıl engel olacağım, beni yarın gönderecekler mi, takımı bunlardan nasıl uzak tutacağım’ ile debelenip kendini kısıtlamaya başlar.
     Başarı olursa bunlar hallolur iddiası da doğru değil. Fenerbahçe şampiyon olduğunda dahi o tolerans ilk maçta bitmişti. Başarı, belirli bir dinginlik sağlayabilir. Ama her ülkenin bir futbol kimliği olduğu gibi Fenerbahçe’nin de sınırı aşan bir sabırsızlığı var.
     Taraftarın, kendi isteğiyle ve karşılık beklemeden başladığı misyonunda başarı gelmeyince ortaya çıkan huzursuzluğu, toplu motivasyon eksikliğinden de kaynaklanıyor. Kulüplerde güven vermeyen ortamlar oluştuğunda, bu önce takıma, sonra da o takımı ve yönetim sorunlarını görüp her gün daha da endişelenen taraftara taşınıyor. Yönetimler icraatlarındaki kararlılıklarını ve teknik ekiplerine olan güvenlerini yansıttığında, tribünlerdeki kişilere yönelik hakaretler ve fiziki saldırılar da azalacaktır.
     Solna maçının sonucu biraz da bu aceleci ve baskıcı atmosfere bağlı olacak. Tıpkı diğer takımlarımızın evlerinde oynadıkları tüm maçlarda olduğu gibi.
