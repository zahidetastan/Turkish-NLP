Cavcav'a öpücük yetti!

    
Ersun Yanal'ın Milli Takım'la anlaşmasının ardından dün Başkent'te olağanüstü bir hareketlilik yaşandı. Haluk Ulusoy ile bir araya gelen İlhan Cavcav, çıkışta "Tazminat söz konusu değil" açıklamasını yaptı

        NECMİ KEPÇETUTAN

    
    Önce izin istedi
    MİLLİ Takım teknik direktörlüğü görevi verilen Ersun Yanal ile Gençlerbirliği arasındaki pürüzler, dün yapılan bir dizi görüşmelerin ardından ortadan kalktı. Yanal ile federasyon imza aşamasına geldi. Başarılı teknik adam dün eşi Şenay Yanal ile önce Gençlerbirliği Başkanı İlhan Cavcav'ı fabrikasında ziyaret etti. Cavcav, kendisinden izin isteyen Yanal'a, "Gitmek istiyorum diyene kal diyemeyiz. Hayırlı olsun" dedi. 
    
    İkinci adres Şahin
    ERSUN Yanal, saat 13.30'da da Başbakan Yardımcısı ve Devlet Bakanı Mehmet Ali Şahin'in makamına gitti. Şahin, "Çalışmalarını takdirle karşıladığım genç kardeşimin milli takımın başına getirilmesine sevindim. Hükümet olarak kendisine her türlü desteği vereceğiz" ifadelerini kullandı. Yanal ise "Milli bir davaya kimse zarar vermez. Sayın Cavcav bu konularda hassastır" diyerek, tazminat krizinin yaşanmayacağı sinyalini verdi.
    
    Ve mutlu son
    BAŞKAN Haluk Ulusoy ile İlhan Cavcav arasında saat 14.30'da federasyon binasında yapılan görüşme ise konuyu tatlıya bağladı. Ulusoy bir gün önce "Öpülecek yerimiz kalmadı" diyen Gençlerbirliği Başkanı'nı her iki yanağını öperek karşıladı ve "İşte söylediğim gibi sizi öptüm" şeklinde espri yaparak ortamı yumuşattı. Yaklaşık 45 dakika süren görüşme sonrası Cavcav, "Bu milli görevdir. Tazminat söz konusu değil" dedi. 
    
    
Yönetimde Yanal şaşkınlığı
    Sürpriz isim
    ŞENOL Güneş'ten boşalan göreve Ersun Yanal'ın getirilmesi Futbol Federasyonu Yönetim Kurulu üyelerini şaşkınlığa uğrattı. Teknik direktör seçimi konusunda Başkan Ulusoy'a tam yetki verildiğini hatırlatan bazı yöneticiler, Yanal'ın bu göreve getirilmesini büyük sürpriz olarak nitelendirdiler. Başkan Haluk Ulusoy'un, bugün Ankara'da yapılacak toplantıda Yanal ile yapılan anlaşmanın detayları ile ilgili yöneticilere bilgi aktaracağı belirtildi.
    
    Çetiner kritik
    ERSUN Yanal'ın; Raşit Çetiner, Ünal Karaman ve Mehmet Kulaksızoğlu ile ilgili kararı Ulusoy'a bırakmasına rağmen "Ancak ben kendi teknik ve analiz ekibimle gelirim" dediği öğrenildi. Tüm milli takımların koordinesini isteyen Yanal'ın bu talebi karşısında Çetiner'in ümit milli takımdaki görevinden ayrılmasının gündemde olduğu vurgulandı. Öte yandan Milli Takımlar Sorumluluğu için Levent Kızıl'ın adı kulislerde ön plana çıktı.
    
    
Erzik kırgın
    Ulusoy'a gönderme
    UEFA Asbaşkanı, Haluk Ulusoy'un eleştirilerinden dolayı kırgın ve üzgün olduğunu belirtip, "Büyük bir talihsizlik yaptığı, pişman olduğu inancındayım" dedi. Kadir Has Üniversitesi'ndeki "Futbol Sohbetleri"ne katılan Şenes Erzik, "Salt hodri meydanla, meydan okumayla bu işlerin olmayacağı kanaatini taşıyorum. Bugünkü mevkimi de, herhalde zorla, meydan okuyarak elde edemezdim" diye konuştu. 
    
    Atay'dan mesaj
    TRABZONSPOR Başkanı Atay Aktuğ ise, "Allah utandırmazsa, biz artık her zaman hedeflerimize ulaşacağız. Bu yıl belki şampiyon olacağız, ama Fenerbahçe'yi yenmeden bunu başaracağımız için yeterince sevinemeyeceğiz" yorumunu yaptı. Samsun Başkanı İsmail Uyanık da, Gençlerbirliği için adı geçen Erdoğan Arıca ile yollarını ayırmaları halinde takımı Ertuğrul Sağlam'a emanet edeceklerini söyledi. 
    
    
Bir sıra çıktık
    FIFA'NIN milli takımlar dünya klasmanında nisan ayında Ay - Yıldızlı ekibimiz kendine 8. sırada yer buldu. Brezilya'nın yine zirvede bulunduğu sıralamada Milli Takımımız bir basamak yükselirken, Avrupa klasmanında ise 5. sıradaki yerini korudu. Dünya Kupası grup elemelerindeki rakiplerimiz Danimarka 14., Yunanistan 33., Ukrayna 65., Arnavutluk 475., Gürcistan 98. ve Kazakistan 136. sırayı aldı. 
    
    
