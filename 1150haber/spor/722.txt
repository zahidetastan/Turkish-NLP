Yardımlaşma ve pres

     Türk futbolu için çok önemli bir gün yaşayacağız. Dünya Kupası’ndaki ilk maçımızda güçlü bir ekol olan Brezilya’nın karşısına çıkıyoruz. Rakibimiz kolektif uyumu yüksek, bireysel yıldızları olan, genelde oyuna hükmedebilen, ofansif zenginliğinin yanında takım savunması da oturmuş bir ekip. Ayrıca çok sayıda duran top kullanan isimlere de sahipler. Öncelikle Brezilya’nın oyun kurgusunu bozmamız lazım. Bunun için de orta saha presi ve yardımlaşma çok önemli. Kazandığımız toplarda da çabuk hücum edip, defans blokları yerleşmeden atakları olgunlaştırmak gerekiyor. Onların ataklarında alan daraltmamız şart. Bu maçta her şeyden önce iyi mücadele etmeliyiz. Oyuncularımızın motivasyonu mutlaka üst düzeyde olacak. Ama skor ne olursa olsun, bizim için esas önemli maçın Kosta Rika olduğunu da gözardı etmeyelim. 
     
