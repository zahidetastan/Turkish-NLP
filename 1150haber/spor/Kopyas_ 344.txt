Angarya

     Belli ki Fenerbahçe takımı sezonu sadece puan olarak değil, kafa olarak da tamamlamış. Kalan haftalar nasıl geçecek diye sıkılıyor, Allahım bir an önce şu maçlar bitsin diye dua ediyorlar. Dün biraz ilk 15 dakika hafta içindeki olayların getirdiği psikoloji ile Altay üzerinde baskı kurdular, o baskıdan da sadece bir pozisyon çıkardılar. Daha sonra tek pozisyon bulamadılar.
     Fenerbahçe yine dörtlü savunma oynarken, orta sahada Hakan Bayraktar, Tuncay, Ceyhun ve Rebrov dörtlüsünden sadece Hakan defansa dönünce yoruldular ve 20. dakikadan sonra maça denge geldi.
     Altay takımı müthiş mücadele etti. Kendi yarı alanında hiç boşluk bırakmadı, çok disiplinli oynadı. Fenerbahçe’den daha fazla pozisyon yakaladı. Fenerbahçe takımının en iyi oyuncusu Rüştü’ydü. Taraftar bile son bölümlerde "Rüştü, gol, gol" diye bağırmaya başladı. Fenerbahçe adına olumlu bir şeyler yazmak istiyorum, ama düşünüyorum, taşınıyorum bir şey bulamıyorum. Ne pas, ne hücum, ne defans... Futbol adına tek bir olumlu hareket yok.
     Oğuz hoca son 25 dakikada üçlü savunmaya döndü yine olmadı. Altay takımının forvet oyuncuları Sinan ve Owana adeta Fenerbahçe defansını dövdü. Yerden, havadan sürklase ettiler. Defansta Özgür, Çağdaş ve Ahmet üçlüsü rakiplerine bir tek pozisyon vermediler. Sağda İnanç ve Murat Karakoç hem defansif, hem ofansif anlayışta mükemmellerdi. Orta sahada oynayan Mehmet Zengin, Fatih ve Aytekin üçlüsü de bir tek İstiklal Marşı’nda durdular. Altay’ın kendine has ruhu ve özelliği dün Kadıköy’deydi. Fenerbahçe takımı demoralize olmuş durumda artık. Seyirci tepkisinden dolayı da maçları nasıl bitirecekler bilemiyorum. Vladimir yüzünü bir türlü kaleye dönemeyen bir forvet. Sadece asist yapmaya çalışıyor. Kısacası Altay, Fenerbahçe ile 10 gün maç yapsa yenilmezdi ve hak ettiği bir galibiyet elde etti. Kendilerini tebrik ediyoruz. 
     
