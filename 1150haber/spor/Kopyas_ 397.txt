Barışın ağır bedeli

     Alın dijital alt yapınızı, paralı otobanlarınızı, mega alışveriş merkezlerinizi, verin bizim Türkiyemizi...
     "Böyük" projeleriniz, çifte anahtarlarınız, papatyalarınız, hortumlarınız, kubbeleriniz, miğferleriniz de sizin olsun. 
     Borçsuz ve özgür, namuslu ve fakir yaşamayı yeğleriz biz. 
     Tersyüz edilmiş palto, pençeli pabuçla. Ama alnı açık ve gururla. Şu anda çoğumuzun yaşam kalitesi bu kadar bile değil... Dibe vurmak bu galiba.
     Sökün kıyılarımızdaki yabancılara ait lüks otelleri, çekin altımızdan trilyonluk dörtçekerleri... Yolun stadlarımızdaki çimenleri. 
     Çamurda şerefimizle oynayıp kolkola tezahüratlarımızı özledik biz.
     Yitirdiğimiz ahlakımızı, küçümsediğimiz geleneklerimizi, komşuluğumuzu, selamlaşmamızı, sevecenliğimizi geri istiyoruz. 
     Zaten ulusal gelir kadar iç ve dış borçla yükselen yaşam çıtamızı, kaçımız atlayabiliyoruz?
     Bohçayı toplarken; hortumcunuzu, hırsızınızı, markalarınızı, İsviçre’deki dolarlarınızı da unutmayın. 
     "Devletini en çok soyanların ülkesi" olarak anılmak, karikatürlerde bile olsa Bush’a gerdan kırmak istemiyoruz artık.
     Bizi boş hayaller peşinde koşturmayın.
     Biz, stokçu muyuz, silah tüccarı mıyız, lejyoner miyiz ? Nasıl savaşta kazanır, barışın bedelini çok ağır öderiz? 
     Yoksa ödediğimiz, sizlerin hatalarına biçilen fiyat mı?
     * * *
     Kim bilir...
     Gelelim derbi dertlerimize. 
     "Alem buysa, onun da çaresi var".
     Eğer musluğun başındaysanız ve aklınıza koyduğunuzu yapmak istiyorsanız çok kolay. Nasıl ki, yarın öbür gün musluğu açıp kapatarak tezkereyi geçirecekseniz; kimsenin açlıktan protesto mitingine gidecek hali bile kalmayacak... İsterseniz aynı teknikle şu derbi maçlarındaki seyirci sorununu da çözebilirsiniz.
     Şifre kırıldı !.. Bu ülkede artık anahtar kelimenin "para" olduğunu siz daha iyi bilirsiniz.
     Bir derbide bir takımın taraftarı taşkınlık mı yaptı; o takımın maç biletlerini iki misli yapacaksınız. 
     Biletler, bedeli kadar Mehmetçik Vakfı makbuzuyla birlikte geçerli olacak. Kombineler de aynı makbuzla girecek stada. Olaylar tekrarlandığında; dört katı... Kulübün yaptırımı ise seyircinin azalması. 
     Vergilerden dudağı uçuklayan barışseverler gibi, tribündeki savaşseverlerin de direncini kırabilirsiniz.
     Diyecekler ki "Bu nasıl adalet, düzgün seyirci de ceza alıyor". 
     Ne yapalım kardeşim, savaşı da biz kışkırtmadık ama, barışın bedeli ağır oluyor!
     

İsimli forma
     Beşiktaş’ın Göztepe maçında giydiği 720 isimli forma, benim iki kez hoşuma gitti. Birincisi formanın müthiş tasarımı, ikincisi uzun zamandır ilk kez herkesle aynı fikirde olmamın heyecanı. 
     Neyse... Bu forma beynimde bir ışık yaktı. 
     Keşke sezon başında Fenerbahçe benzer bir uygulamayı yapsaydı. Kimse formayı geri getirmek zorunda kalmaz, gidenlerin adını karalardı. 
     

Bir ihtimal daha var!
     Hesapları, yorumları, istatistikleri alt alta koyup topladığınızda Galatasaray bu derbiye çıkmayıp "hükmen yenilse" daha iyi olacak neredeyse.
     "Orta saha yok olmuş, moraller yıkılmış, 6 - 0 unutulmamış". 
     Doğru... Ama bir ihtimal daha var!..
     "Derbidir bu belli olmaz" gibi sisli puslu laflar etmeyeceğim. Size Malatya maçının ikinci yarısındaki Galatasaray takımını işaret edeceğim.
     Yani derbiden önceki son 45 dakikayı... Hesap, yorum ve istatistiklerde bu 45 dakika pek dikkate alınmadı. 
     Evet... Galatasaray bu derbiyi kazanacaksa eğer, kaybettiği kupa maçının ikinci yarısındaki kazanımları yüzünden olacak. 
     Neydi o kazanımlar? 
     Hırs, sürat ve istek... 
     Hayli uzun zamandır beklenen Galatasaray formatının minicik bir parlamasını gördük Malatya maçında. Topu yaralayacak kadar hırslıydı futbolcular. Atılan arkadaşına bağırıyor, atılıp da ağırdan alan rakibi arkadan itekliyorlardı. Kaleci taç atışı yapıyor, en sonunda rakip ceza sahasında düşüp penaltı bekliyordu.
     Bunlar sıradan davranışlar değildi.
     Belki tükenişin, belki de küllerinden doğan bir Galatasaray’ın habercileriydi. 
     Galatasaray bu parlamayı alır, Ali Sami Yen’de yakacağı ateşin altına sokarsa hesaplar, yorumlar fos çıkar biline...
     

Açık teşekkür
     Seçildiği ilk günden beri kendisini eleştirmek için "hiçbir fırsatı kaçırmadığım" Beşiktaş Kulübü Başkanı Sayın Serdar Bilgili başta olmak üzere tüm yönetim kuruluna açık tebrik ve teşekkürlerimi sunarım.
     Ne lider oldukları için, ne çeyrek finale çıktıklarından, ne de 100. yılda yakalamış oldukları kucaklayan rüzgardan.
     İyi hocayı yakalamış olmaları, işi az transferle kotarmaları, Sinan Engin ile idari model yaratmaları, vergilerine "nispeten" sadık kalmaları da değil konu.
     Bir jestleri var ki, hepsinden daha ulu.
     Yüz yılın kutlamalarına Anıtkabir ziyareti ile başladı Kartallar. 
     "Ne var bunda, son derece doğal" diyebilirsiniz. 
     Ama Dünya üçüncüsü bir Milli Takımınız’ı tüm arkasından itelemelere karşın Ata’nın huzuruna çıkaramamışsanız, bunu gönülden yapanlara tebrik ve teşekkürlerinizi iletmelisiniz. 
     Beşiktaşlılar’a tebrik, bizi bu hallere düşürenlere teessüfler.
     

‘Hakem haklı’
     Malatyaspor Teknik Direktörü Ziya Doğan aynı maçta üç futbolcusu kırmızı kart görünce ne dedi:
     "Hakem doğrusunu yaptı"!.. 
     Neler diyemezdi ki:
     "Anadolu takımlarının kaderi bu. Adalet istiyoruz. Galatasaray’la kupa maçım var. Ben nasıl takım çıkaracağım sahaya" ve daha bir sürü bildik terane. Kimse de sesini çıkaramazdı. Böylece kupadan olası bir elenmeye karşı tüm kişisel risklerini yok eder, kendine mazeretler hazırlardı. 
     Ama öyle yapmadı; ağlamadan sızlamadan, beş eksiğin adını bile anmadan; sadece "Hakem haklı". 
     Ziya Doğan "saf" mıydı?..
     Elbette hayır... O Galatasaray’ı yenmeyi kafasına koymuştu. Hazırlayacağı bahaneler, genç futbolcularının kendilerini değersiz hissetmelerinden başka bir işe yaramazdı. Cezalı futbolcularının takımın omurgası olduğunu deklare etse, Galatasaray maçını nasıl kazanırdı. 
     Evet, hakem haklıydı. Ziya Doğan da. "Hakkımız yeniyor" edebiyatı yapanlar Doğan’dan ders almalı.
