KOLTUKLAR SAĞLAM


Basketbol Avrupa Ligi’nde mücadele eden Ülker ile Efes haftayı galibiyetle kapatarak yerlerini korudu. Son maçlar yaklaşırken, temsilcilerimiz moral buldu

     GÖKHAN TÜRE

     Rövanşı aldılar 
     BASKETBOLDA Avrupa Ligi’ndeki temsilcilerimiz, ilk raundun sonuna yaklaşılırken galibiyet serisine 13. hafta da da devam ettiler. E.Pilsen, A Grubu’nda AEK’yı farklı devirerek hem rövanşı aldı, hem de üçüncü sıradaki yerini koruyarak Bologna’yı altında tuttu. Efes Pilsen, önümüzdeki hafta da Pau Orthez’i İstanbul’da yenerse ikinci tura üçüncü sıradan yükselecek, en yakın rakibi Skipper ise Cibona Zagreb ile deplasmanda boğuşacak.
     
     Kader haftaları 
     C Grubu’nda ikinciliği garantileyen Ülker ise Idea Slask’ı da zorlanmadan geçerek galibiyet sayısını 9’a yükseltti ve en yakın rakibi Olympiakos ile arayı üç puan açtı. Bu arada, Avrupa Ligi’nde ikinci tura kalmayı garantileyen 11 takım netleşirken, diğer beş takımın kaderi son haftaya kaldı. İkinci raunda, ilk beş sırayı alan takımların yanısıra üç grup genelinde en iyi puan ve averaja sahip bir altıncı takım daha çıkacak. 
     

Maskeli süvari
     İTALYA’DA Ergin Ataman’ın coachluğunu yaptığı Montepaschi Siena’nın en önemli kozlarından biri olan Mirsad Türkcan, takımının Slovenya’da Union Olimpija ile oynadığı maça maske ile çıktı. Geçtiğimiz hafta Unicaja Malaga maçında aldığı dirsek darbesiyle burnu kırılan yıldız oyuncuyu sakatlık da durduramadı. Burnu iki yerden kırılmasına rağmen milli basketbolcu, 25 dakika oyunda kaldı ve 13 sayı üretti.
     

Potada bugün
     Erkekler Birinci Ligi
     Ayhan Şahenk Salonu
     16.15: Darüşşafaka - Ülkerspor
     Ankara Atatürk Salonu
     17.00: Büyük Kolej - Göztepe
     İzmir Atatürk Salonu
     16.00: Pınar Karşıyaka - İTÜ
