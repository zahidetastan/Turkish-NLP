Ben inanıyorum

     Başlangıç maçları gayet tabii ki çok önemli. Ama hiçbir zaman kaybedilse dahi ümitlerin tükendiği maçlar değildir. Son Avrupa Şampiyonası’na mağlubiyetle başladık. Ama gruptan çıkmasını bildik. Brezilya’ya karşı alacağımız her sonuç normal sayılmalıdır. Bu maçtaki stratejimiz, özellikle yarı alanımızın ortasından defansı başlatmak ve hücumda rakibin yumuşak karnı olan savunmanın ortasını etkili kullanabilmek olmalıdır. Eğer bunu başarırsak, maçtan istediğimizi alırız. Bu durumda karşılaşmanın yıldızı da oynarsa Okan olabilir. Bu bölgede Okan çok önemli işler yapabilir. Ben ekibimizin bu gruptan yüzünün akı ile çıkacağına inanıyorum.
     
