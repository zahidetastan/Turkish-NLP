Terim: Kredi hesabı kapandı!


Takıma tatlı-sert uyarıda bulunan Galatasaray Teknik Direktörü, 10 karşılaşmada 30 puan hedefliyor

     ERHAN TELLİ

     "Şimdi top sizde"
     GALATASARAY Teknik Direktörü Fatih Terim, Elazığspor maçı öncesinde oyuncularına tatlı - sert uyarılarda bulundu. Terim, Denizlispor mağlubiyetini hatırlatarak "Artık krediniz bitti. Bundan sonrası size kaldı" diye konuştu. Fatih hoca, uyarılarını sadece ligde kaybedilen puan kayıpları olarak değil, takım içinde tanıdığı forma şansının gerektiği şekilde kullanılmadığı şeklinde de yaptı.
     
     "Lig hata affetmez"
     TERİM, futbolcularına kalan 10 haftada 30 puan kazanmayı hedeflediklerini söyleyerek, "Önümüzde uzun bir periyot var. Hepsini kazanmak ve puanları toplamaz zorundayız. Artık bu lig hata affetmez. Maçlarını kazanan şampiyon olur. Zaferi istiyorsanız, kazanmak zorundasınız" dedi. Galatasaray çalıştırıcısı, Elazığ maçında bazı oyuncularına son kez şans tanıma kararı aldı. 
     

Sakatlardan müjde var
     CİM-BOM’UN sakat futbolcuları Xaiver ile Lukunku’dan müjdeli haber geldi. Her iki oyuncunun da karşılaşma öncesi yapılan son çalışmaya iyileşerek katıldıkları, 90 dakikada forma giyip giyemeyeceklerine Teknik Direktör Fatih Terim’in karar vereceği bildirildi. Xaiver’in ayağındaki yara nedeniyle bandajla krampon giyeceği belirtildi.
     

Taraftardan tam destek
     PFDK tarafından verilen ceza nedeniyle bugün Ali Sami Yen Stadı’ndaki yerini alamayacak olan Galatasaray taraftarı varlığını Florya-stat yolculuğu sırasında hissettirecek. Yaklaşık 450-500 kişilik Sarı-Kırmızılı grup, Florya’da kafileyle birlikte hareket edecek. Tribünlerin süslendiği, kapalıya da "Herkes rütbesini bilecek" pankartının asıldığı ifade edildi.
     
 
