Ayhan’a sevgi seli

     ETHEM YENİGÜRBÜZ - DHA

     AVRUPA Şampiyonu atletimiz Süreyya Ayhan, ailesinin yaşadığı Çankırı’da büyük coşkuyla karşılandı. Üstü açık otomobil üzerinde elinde Türk bayrağıyla hemşerilerini selamlayarak kente giren Ayhan, yol boyunca sevgi gösterileriyle karşılaştı. Karatekin Parkı’nda yaklaşık 2 bin vatandaşın katıldığı törende, kendisine gösterilen ilgiden duygulanan milli atlet, çeşitli kuruluşlarca da hediye yağmuruna tutuldu. 
     SPORA Çankırı’da başladığını söyleyen Ayhan, "Kazandığım başarıda Çankırı ve Çankırılılar’ın da büyük payı var" dedi. Ayhan’ın makamlarında ziyaret ettiği Vali Halil Ulusoy ve Belediye Başkanı Namık Kemal Eryılmaz da, yıldız atlet sayesinde tüm Türkiye’de olduğu gibi Çankırı’da da atletizme ilginin arttığını vurguladılar. Ayhan, daha sonra Korgun’a geçerek baba ocağını ziyaret etti. 
     
