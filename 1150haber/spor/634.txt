FUTBOL KARA TESLİM


Galatasaray - Denizlispor maçı, yoğun kar yağışı nedeniyle hakem Metin Tokat tarafından bugün 16.30’a ertelendi. Eğer müsabaka yine oynanamazsa bu kez tarihi Futbol Federasyonu belirleyecek

     ERHAN TELLİ

     Sabah başladı
     GALATASARAY - Denizlispor maçı, yoğun kar yağışı nedeniyle ertelendi. İstanbul’da dün sabah saatlerinde başlayan yağış, Ali Sami Yen Stadı’nın zeminini futbol oynanamaz hale getirince, hakem Metin Tokat karşılaşmanın ertelendiğini açıkladı. Kurallara göre maç, bugün 16.30’da oynanacak, naklen yayın da yapılabilecek. Eğer bu akşam da şartlar müsait olmazsa yine ertelenecek ve müsabaka Futbol Federasyonu tarafından belirlenecek tarihte yapılacak.
     
     Üç kontrol yaptı
     ALİ Sami Yen Stadı’nda zemin kontrolünü 18.00’de yapan hakem Metin Tokat, ilk izleniminin oynanabileceği yolunda olduğunu açıklamış, görevlilerden de sahanın temizlenmesine devam edilmesini istemişti. Ayrıca stat çalışanları da saha çizgilerini kömür tozuyla çizmişti. Ancak 19.15’te sahaya yeniden çıkan Tokat yine kararını veremedi. 15 dakika sonra bir kez daha zemini inceleyeceğini açıkladı.
     
     Evlerine döndüler
     HAKEM soyunma odasına girerken, Galatasaray ve Denizlisporlu futbolcular da karşılaşmayı oynayacakmış gibi antrenmanlarını devam ettirdi. 19.40’ta sahaya çıkan Metin Tokat, yeniden yaptığı kontroller sonrasında maçın oynanamayacağına karar verdi. Hakemin bu kararı sonrasında tribünlerde bulunan az sayıda Sarı - Kırmızılı taraftar da karşılaşmayı izlemeden evlerine dönmek zorunda kaldı.
     

Taraftarın hakkı saklı
     KARŞILAŞMANIN bugüne ertelenmesi nedeniyle bileti bulunan taraftarların hakkının saklı kaldığı, aynı biletle maça girebilecekleri açıklandı. Öte yandan dün açık tribünde bulunan seyircilerin kapalı tribüne girme isteğine ise güvenlik güçleri karşı çıktı.
     

Tesadüfün böylesi!
Geçen sezon Galatasaray - Kocaelispor maçını erteleyen hakem Metin Tokat, dün de Denizlispor karşılaşmasında aynı kararı verdi

     Rekora gidiyor!
     HAKEM Metin Tokat ilginç bir rekora gidiyor. Geçen sezon 9 Eylül 2001 tarihinde 19 Mayıs Stadı’nda oynanması gereken Samsunspor - Beşiktaş maçını, zeminin tam hazır olmaması nedeniyle tatil eden deneyimli hakem, 16 Aralık 2001’de oynanması gereken Galatasaray - Kocaelispor maçını da 24 saat ileri kaydırmıştı. Ve aynı isim, dün de Denizli karşılaşmasını bugüne aldı.
     
     Bir iyi, bir kötü
     GEÇEN sezon Tokat’ın ertelediği ve 15 Ocak’ta oynadığı Kocaelispor maçını 5-1 gibi farklı bir skorla geçen Sarı - Kırmızılılar, 1994-95 sezonunda hezimete uğramıştı. Sis nedeniyle ertelenen Antalyaspor maçından 3-0 mağlubiyetle ayrılan Sarı - Kırmızılılar, sezon sonunda şampiyonluğu kaybetmişti. 
     

Sakaryaspor mahsur kaldı
     İKİNCİ Lig A Kategorisi’nde Çanakkale Dardanelspor maçı için Çanakkale’ye giden Sakaryaspor kafilesi, yoğun kar yağışı nedeniyle kapanan Lapseki - Biga karayolunda mahsur kaldı. Karayolları ekipleri yolu açmak için gece geç saatlere kadar büyük uğraş verdiler. Sakaryasporlu futbolcular ise kartopu oynayarak yolda vakit geçirdiler. 
     

Tokat’tan sitem
     VEDAT DANACI

     "Ne yapayım"
     TRİBÜNLERDE bulunan az sayıdaki seyirci, hakem Metin Tokat’a maçı oynatması yolunda tempo tuttu. Ancak topun yerde zıplamadığını gören Tokat tribünlere "Ne yapayım" dercesine işaret yaptı. Tokat, stat yöneticilerine de sitem ederek, "Biraz gayret gösterilip, saha temizlenebilseydi karşılaşma oynanabilirdi. Ama bu durumda imkansız. Ben buraya 18.00’de geldim. O andan maç saatine kadar fazla bir çaba göremedim" diye konuştu.
     
     Seferberlik
     ALİ Sami Yen Stadı görevlileri bugün için seferber olacak. Hakem Metin Tokat’ın ağır hareket ettikleri gerekçesiyle suçladığı saha görevlilerinin sayı olarak artırılacağı bildirildi. Stat Müdürü Hamit Kaşeli, zeminin temizliği için 15 görevli daha takviye yapacaklarını ve toplam 25 kişiyle çalışmalarını yürüteceklerini belirterek, "Stadı 16.30’a kadar hazır hale getireceğiz" dedi. 
     

‘Yazık olurdu’
     GALATASARAY Teknik Direktörü Fatih Terim, "Bu sahada oynansa iki takıma da yazık olurdu" dedi. Maçın ertelenmesinin doğru olduğunu savunan Terim’e katılan Denizlispor çalıştırıcısı Rıza Çalımbay da şunları söyledi: "Son derece olumsuz koşullar vardı. Zaten maç oynansaydı bile bu karda iptal edilirdi. Çünkü rüzgar da vardı."
     DENİZLİSPOR Başkanı Mustafa Baysal ise erteleme olayında görevlilerin ihmalinin bulunduğunu vurguladı. Baysal, Yeşil - Siyahlı futbolcuların sahanın temizlenmesi durumunda oynayabileceklerini belirttiğine dikkat çekerek, "Hakem Metin Tokat karşılaşmayı erteledi. Karara saygılıyız. Ancak bu tip havalarda saha görevlilerinin daha tedbirli olması gerekirdi" dedi.
     
