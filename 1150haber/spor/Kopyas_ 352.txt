Eski açık tamir desene!

    
Galatasaray, Ali Sami Yen Stadı'na dönmenin hazırlığını yaparken, uzmanların raporu Cim - Bom'un önünü kesiyor. Çünkü, eski açık yıkılacak, diğer tribünler onarılacak.

        İSMET TONGO

    
    Galatasaray sıkıntıda
    CİM - BOM, Ali Sami Stadı'na yeniden dönüşün planlarını yaparken, karşısına çıkan zorlukların aşılması çok güç gibi gözüküyor. Gençlik ve Spor Genel Müdürlüğü'nün uzmanlara hazırlattığı rapor, Sarı - Kırmızılılar'ı bir hayli sıkıntıya düşürdü. Bu rapora göre denize bakan kale arkasının betonlarındaki bozulma nedeniyle yıkılması şart koşuldu. Gençlik ve Spor Genel Müdürü Mehmet Atalay, "Gecekondu onarılarak yola devam edilmez" dedi. 
    
    Mali portresi ağır
    TESİSLER Dairesi Başkanlığı tarafından hazırlanan rapor bu kadarla da kalmıyor. Diğer tribünlerin de oldukça geniş bir onarımdan geçmesinin şart olduğu belirtiliyor. Galatasaray Kulübü, Ali Sami Yen Stadı'na geçmeyi kesin olarak isterse çok büyük bir harcama yapması gerekiyor. Mehmet Atalay da, "Burada oynanması için yapılacak masraf çok ciddi bir paradır. Bugünü kurtarır ama yarın için çare olmaz" ifadesini kullandı.
    
    İzinler bekleniyor
    GALATASARAY ise bu gelişmeler karşısında sıkıntıya düştü. Başkan Özhan Canaydın da yarın Hazırlık ve Düzenleme Kurulu'nun toplantısına katılacak. Ayrıca Ali Sami Yen Stadı'na dönüş için Seyrantepe'deki arazinin durumunun belli olması gerekiyor. Eğer bu araziye yeni stat izni çıkarsa, Mecidiyeköy geçici olacak. Ayrıca ruhsat sorunu da çözülmeye çalışılıyor. Sami Yen kullanılsa bile, büyük maçların Olimpiyat Stadı'nda oynanması planlanıyor. 
    
    
Raporlardaki olmazsa olmazlar
    1- Denize bakan kale arkası tribünün yıkılması
    2- E-5 yoluna bakan çatısı olmayan kale arkası tribünün bütün döşeme ve kirişlerin kısmen onarılması.
    3- Kapalı ve numaralı tribünlerde mevcut olan dilatasyon derzleri ile dilatasyona bitişik döşeme, kiriş ve kolonların onarılması.
    4- 1998 yılında yürürlüğe giren deprem yönetmeliği dikkate alınarak yapının laboratuar şartlarında statik yeterliliği tesbitinin yapılması ve buna uygun tedbirler alınması.
    
    
