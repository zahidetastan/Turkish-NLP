Küçük cehennem


Cim-Bom Belçika basınından kötü not aldı. İtalyanlar ise eleştirdi

     BRUGGE ile sahasında berabere kalan Galatasaray, Belçika basınından kötü not aldı. Ülkenin en büyük gazetesi Het Laatste Nieuws, Brugge’ün orta alandan kontrataklarla çıkarak Galatasaray’ın oyununu bozduğunu belirtti, "Brugge, hedefine ulaştı. Kaleci Verlinden, Brugge’u yenilgiden kurtardı. İstanbul’da altın puana ulaştık" diye yazdı
     BELÇİKA’NIN resmi televizyonu VRT ise Belçika’daki rövanşın Brugge için yine de zor geçeceğini bildiklerini kaydetti. VRT, "İstanbul’un cehennemi küçük bir cehennemdi" yorumunu da yaptı. Televizyon kanalı, kendilerini en çok şaşırtan olayın, Belçika’da büyük hayran kitlesi olan Hasan Şaş’ın kötü performans göstermesi olduğunu bildirdi.
     İTALYAN gazeteleri, Galatasaray’ın hayal kırıklığı yarattığını yazdılar. La Gazzetta dello Sport, "Galatasaray vuramıyor, Brugge hâlâ umuyor" başlığını attı. La Gazzetta, Galatasaray’ın ikinci sırada yer almasına karşın 2. tura çıkma olasılığının azaldığını ileri sürdü. Corriere dello Sport ise"’Tanınmaz Galatasaray" başlığını kullandı.
     

UEFA’dan teşekkür
     BARCELONA maçında tribünlerde yakılan meşaleler nedeniyle sıkıntı yaşayan Galatasaray, Brugge maçından yüzünün akıyla çıktı. UEFA yetkilileri, Şampiyonlar Ligi Organizasyon Komitesi toplantısında, Sarı - Kırmızılı yöneticilere, gerçekleştirilen organizasyon için teşekkür etti. UEFA, Galatasaray’ı sadece, tribünlerde saçaklara oturmuş iki çocuğun bulunması ve kapalı tribündeki merdiven boşluklarının dolması nedeniyle uyardı.
     
