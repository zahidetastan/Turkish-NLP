Podyumun tadı kaçtı


Dünya Halter Şampiyonası’nda dün yarışan sporcularımız da dereceye giremedi

     CEMAL ERSEN

     POLONYA’NIN Varşova kentinde bugün sona erecek Dünya Halter Şampiyonası’nda dün de kürsüye çıkamadık. Bayanlar 75 kiloda podyuma çıkan Aysel Özgür, koparmada 105 kiloyla 5., silkmede 115 kiloyla 9., toplamda ise 222 kiloyla 7. oldu. Erkekler B kategorisinde Ayhan Çiçek ise koparmada 165, silkmede 200, toplamda 365 kiloluk kaldırışlarıyla Dünya 11.’liğini elde etti. Şampiyonada bugün artı 75 kilo bayanlarda Derya Açıkgöz, 18.00’de yarışacak.
     DÜNYA Şampiyonası’ndaki başarısızlık kafilenin keyfini kaçırdı. Erkeklerde Yasin Arslan, Halil Mutlu, Mehmet Yılmaz gibi isimlerin yokluğunun yanı sıra bayanlar da son derece düşük performans gösterilmesi hayal kırıklığı yarattı. Bayanlardan Nurcan Taylan’ın üç gümüş, Emine Bilgin’in bir bronz madalya alması, erkeklerde Reyhan Arabacıoğlu’nun Dünya ikinciliği ile yetinmesi yıllardır ilk kez takım sıralamasında ilk üçe girememize neden oldu. 
