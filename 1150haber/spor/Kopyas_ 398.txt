Hırsız, Hietanen’in başını yaktı
     DENİZLİSPORLU Hietanen’i hırsız yaktı. Porto maçı için kampta olduğu saatte evine giren hırsız, yatak odasına geçip, içki içti. Eşi Riiena eve döndüğünde yatağı dağınık görünce, "Bana kampta olduğunu söylüyorsun, eve kadın getiriyorsun" diyerek ayrılmak istedi. Rıza Çalımbay’dan izin alan futbolcu, eşini ikna etti. Ancak Elazığ maçı öncesinde de "Hep kamp, hep kamp" diyerek hanımıyla ikinci kez kavga etti. Çalımbay’dan yine izin isteyince, bu kez "Aşkla işi karıştırıyor" diyerek kadro dışı bırakıldı.
     

Engelliler’in İspanya seferi
     ANDRE Verguwen Cup 2003’te Türkiye’yi temsil eden İzmir Büyükşehir Belediyesi Tekerlekli Sandalye Basketbol Takımı, dün İspanya’nın Kanarya Adaları’na gitti. Ekibimiz ilk maçını 8 Mart Cumartesi günü İngiltere’nin RGK Midland Panthers takımıyla yapacak.
     

Arena Kupası bugün başlıyor
     ARENA Kupası adıyla düzenlenen Türkiye Kış Kupası Yüzme Birinciliği yarışmaları bugün İstanbul’da başlıyor. Burhan Felek Spor Kompleksi’nde 4 gün sürecek organizasyona KKTC’nin yanısıra, Adana, Ankara, Antalya, Bursa, Denizli, Edirne, Eskişehir, İstanbul, İzmir, Kastamonu, Muğla, Samsun ve Trabzon illerinden 48 kulübün katılacağı bildirildi.
     

Şamil Sam’ın adı caddeye veriliyor
     AVRUPA Ağır Sıklet Profesyonel Boks Şampiyonu Şamil Sinan Sam’ın ismi, Kars’ta bir caddeye verilecek. Belediye Başkanı Naif Alibeyoğlu, son yıllarda sportif alanlarda elde edilen başarıların ulusal bir sevinç yaşattığını belirterek, Sam’ın başarısının da ülke insanına mutluluk yaşattığını ifade etti.
     

Altın kemeri babasına teslim
     TÜRKİYE’NİN ilk profesyonel Dünya Boks Şampiyonu Levent Çukur, "Başarımda en büyük pay, babama ait" diyerek altın kemerini babasına verdi. Çukur, "3 Mayıs 2003 tarihinde Münih kentinde Alman rakibim Rene Weller önünde, hafif sıklette unvan maçına çıkacağım. Bu önemli maç öncesi yakınlarımla hasret gidermek, onların duasını almak için de ülkeme geldim" dedi.
     

Kırkpınar Festivali!
     HER yıl geleneksel olarak yapılan Kırkpınar Yağlı Güreşleri’ndeki etkinlikler festivale dönüştürüldü. Edirne Belediye Başkanı Cengiz Varnatopu, etkinliklerin, "Tarihi Kırkpınar Yağlı Güreşleri Kültür - Sanat ve Spor Festivali" olarak değiştirdiklerini ve bir aya yaydıklarını söyledi.
     

Genç Millilerimiz Romanya’yı yendi
     U 18 Genç Milli Futbol Takımı, Romanya ile deplasmanda yaptığı özel karşılaşmayı 1-0 kazandı. Deplasmanda karşılaşan Ay - Yıldızlılar’ın tek golü 78. dakikada Volkan’dan geldi. Öte yandan Rusya ile oynayacak ve Nijerya’da düzenlenen bir turnuvaya katılacak 18 yaşaltı Genç Milli Futbol Takımı’nın aday kadrosu açıklandı.
     

Altılı ganyan 782 milyar devretti
     ADANA’DA dün koşulan ve sürpriz bir şekilde biten altılı ganyanı bilen çıkmadı, 782 milyar 200 milyon 242 bin lira cumartesi gününe devretti. Cumartesi günü koşulacak Adana altılısında dağıtılacak ikramiyenin yaklaşık 3 trilyon lira olması bekleniyor. 8 Mart 2003 cumartesi günkü altılı ganyanı yine bulan çıkmazsa ikramiye en çok bilenler arasında dağıtılacak.
     
     3. Lig’de dün
     Gebzespor - İzmitspor: 4-0
     
