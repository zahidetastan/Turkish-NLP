FENER DÖRT KÖŞE: 2-1


Son üç maçta rakip fileleri 16 kez havalandıran ve dokuz puan toplayan Sarı-Lacivertliler, Körfez’de dördüncü zafer haftasını yaşadı, zirveye bir adım daha yaklaştı


90 DAKİKA
     MEHMET DEMİRKOL

     Tuncay, Orhan Ak’tan topu koparıp sağdan daldı ve Serhat’ı gördü. Onun ortasında, arka direkteki Washington, çizgi üzerinden yaptığı kafa vuruşuyla golü buldu. Dakika 18 idi... Fenerbahçe ilk kez rakip kaleye gidiyor, ilk kez çerçeveyi bulan şut çekiyordu. Bu, Sarı - Lacivertliler’in ilk 45’de kaleyi bulan tek şutu olarak da kaldı. Ne golden önce ne de sonra, Kocaeli’nin iyi yayılıp, ilk müdahaleleri yerinde yapan orta sahasını geçmeyi başaramadılar.
     Sarı - Lacivertliler, Bursa maçının kadrosuyla sahadaydı (Rüştü hariç). Oyuncu performansları çok farklı değildi, ama sistem işlemiyordu. Sebep; rakibin bu kez alan oyununu iyi oynamasıydı.
     Kocaeli’nin de yapamadıkları vardı. Yeşil - Siyahlılar sahaya çok iyi yayılıyorlardı, ama topu, bu kaplanan alanda, hızlı ve doğru şekilde dolaştıramıyorlardı. Bu, Fenerbahçe’nin zor yön değiştiren oyuncularına zaman tanıdı, fazla açık vermelerini engelledi. Buna rağmen pozisyonlar buldular. Özellikle Emrah’ın kontrol ettiği sağ kanat, bunların kaynağı oldu.
     7’de Hüseyin’in pasında Lazarov, 13’te Emrah’ın ortasında Cem, 21’de kornerden gelen topta Hüseyin gol noktasında başarısızdı. Ama Kocaeli’nin skorunu etkileyen en büyük hatayı, hakem Cem Papila yaptı. 10’da Emrah’ın ortasında Lazarov ve kaleci Oğuz topa birlikte hareketlendi. Oğuz tabanla, topa dokunmadan, Lazarov’un üzerine çıktı. Hakem "devam" dedi. Bir penaltı, üstüne gol, maçın rengini tamamen değiştirebilirdi, olmadı. Gol maçın ruhunu öldürdü. Zaten stadda Fenerbahçe seyircisi yoktu, iftar saati olması nedeniyle Kocaelililer’in de gelmeyişi, Fenerbahçe’yi belki de tarihinin en az seyircili deplasman maçına çıkarmıştı. 1 - 0’lık skor tribünlerdekileri de susturdu.
     İkinci yarıya Lorant, Serhat - Ortega değişikliğiyle başladı. Maçın uyutan havası sürerken, Cem Papila, Lazarov’dan auta giden bir topa korner kararı verdi. Kocaelililer’in paslaşarak kullandıkları korner, ön direkte Hüseyin ile gol oldu. Dakika 50: 1 - 1.
     Artık Kocaeli sahayı daha da daraltan bir takımdı. Fenerbahçe ise o dar alanlara çalımlarla girmeye çalışıp top kaybeden... Öyle ki, her akınları bir Körfez kontratağıyla sonuçlandı. Ama Kocaeli ceza sahası çevresindeki son paslarda yavaş ve düzensizdi. Onlar da en az Fenerbahçe kadar başarısız oldular.
     73. dakikaya gelindiğinde Sarı - Lacivertliler, rakip ceza sahası çevresinde on iki top kaybı yapmışlardı ve bunun yarısı Ortega’ya aitti. Ama o dakikada Arjantinli nefis bir derin pasla Washington’u gördü. Devamında Ali Güneş’in, Orhan Ak tarafından düşürülmesinden doğan penaltıyı da gol yaptı.
     Bu golden sonra kontr kovalayan Fenerbahçe oldu. Kocaeli etkisiz bir oyunla Fenerbahçe yarı sahasına yerleşti. Fenerbahçe’nin bulduğu kontra akınlarda Ortega ve Washington iki kez gole çok yaklaştılar. Ama golü yakalayamadılar.
     Kocaeli maçı çevirecek organizasyonu yapamayınca, Fenerbahçe rahat, ama etkisiz bir son 15 dakika oynayarak üç puanı elde etti.
     

‘Seyircisiz olmuyor’
Atilla Kıyat, tribün desteği olmayınca takımın durduğunu söyledi

     BASIN Sözcüsü Atilla Kıyat, 35 - 40 bin seyirciye alışık olan Fenerbahçe’nin tribünlerden destek almadığında oynayamadığını söyledi. Kıyat, "Kocaelispor maçında bu bir kez daha kanıtlandı. Futbolcularımız doksan dakika Fenerbahçe sesi duymadı. Bu da onları etkiledi" diye konuştu. Atilla Kıyat, Ortega’nın da kalitesinin ve kariyerinin tartışılmayacağını tekrarladı, "Bence son noktayı medya koysun" yorumunu yaptı.
     
     Maçın adamı
     Washi’nin gecesi
     WASHİNGTON, Kocaelispor önünde ayakta kalan isimlerden biriydi. Her iki yarıda da bir anlamda ileride tek başına savaştı. Biraz daha şanslı olsa, geceyi birden fazla golle kapayabilirdi. Ayrıca, Fenerbahçe’ye üç puan getiren penaltıda, pozisyonu adeta yoktan var etti ve alkışları topladı. 
     
     Maçın hakemi
     Kötü yönetti
     LİGİN genç hakemlerinden Cem Papila için kötü bir 90 dakikaydı. Faul düdüklerinde inanılmaz yanlışlar yapan Papila, ilk 45 dakikada kaleci Oğuz ile Lazarov’un çarpışmasına devam kararı verirken tartışma yarattı. Ancak Ali Güneş’in pozisyonunda çaldığı düdük doğruydu. Ortega’ya gösterdiği sarı kartı tartışılan Cem Papila avantaj kurallarını da hiçe saydı.
     
     Göze batanlar
     Oğuz: Rüştü’den sonra oynadığı her maçta güven verdi. Fenerbahçe’nin dün yediği golü bir kenara bırakırsak hatasız bir maç oynadı.
     Ortega: Uzun bir yolculuktan dönen Arjantinli yıldız, buluştuğu topların büyük çoğunluğunu rakibe teslim etti. Yorgun olduğu her halinden belliydi.
     Fatih: Savunmanın en etkili isimlerinden biriydi. Rakip atakları kesmesinin yanısıra, hücuma da çıkarak arkadaşlarına pozisyon hazırlama gayretindeydi.
     Cem Karaca: Sol kanada yeni yeni yerleşen Cem, Kocaelispor karşısında vasatı aşamadı. Bölgesinden yeterli bindirmeyi yapamadı.
     Steviç: Mücadele için çabalasa da arkadaşlarıyla uyum sorununu hâlâ devam ettiriyor. Kendisinden isteneni bir türlü gerçekleştiremiyor.
     
     Notlar...
     Özel koruma
     SARI-Lacivertli takım Kocaelispor deplasmanına maçtan 2.5 saat önce gitti. Samandıra’dan yola çıkan kafileye çok sayıda basın aracı eşlik etti. Polis eskortu eşliğinde Körfez ilçesine kadar gelen Fenerbahçe’ye burada geniş güvenlik önlemi uygulandı. Polis, futbolcuları taşıyan otobüsü stada girene kadar sıkı şekilde korudu.
     
     TSYD’den iftar
     TÜRKİYE Spor Yazarları Derneği, karşılaşmanın iftar saatine rastlaması nedeniyle 150 gazeteciye maç öncesi iftar yemeği verdi. Dernek yetkilileri, özel olarak hazırladıkları kumanyaları tek tek basın mensuplarına dağıttılar.
     
     Serhat sakatlandı
     GENÇ golcü ilk yarıda ayağına aldığı bir darbe nedeniyle ikinci yarıya çıkamadı. Sağ üst adalesinden problem yaşayan Serhat’ı Teknik Direktör Werner Lorant oyundan almak zorunda kaldı ve yerine Ortega’yı sürdü.
     

SADECE KOŞTUK
Lorant, Kocaelispor karşısında çok zorlandıklarını söyledi, "Basit hatalar yaptık. Kendimizi sıkıntıya soktuk. Futbolu beğenmedim ama kazanacağımızı biliyordum" ifadesini kullandı

     ‘Çok sinirlendim’
     TEKNİK Direktör Lorant, Kocaeli maçında ilk kez çok sinirlendiğini söyledi. Alman hoca, "Zaman zaman önemli hatalar yaptık. Oyunun kolay olmayacağını biliyordum. Böyle de oldu. Bu durum fazla gol şansı elde etmemizi engelledi. Futbolu beğenmedim ama çok koştuk. Ben, galibiyete inanıyordum. Bunu da başardık. Şimdi kendimi iyi hissediyorum" ifadelerini kullandı.
     
     Kurtar’ın ayıbı
     KOCAELİSPOR Teknik Direktörü Güvenç Kurtar ise maç sonrası İstanbullu gazetecilerle ilgilenmedi. Kurtar, kameramanların salona geç gelmesini bahane ederek toplantıyı bitirdi. Ancak gelebildik diyen gazetecilere ise "Fenerbahçe’nin peşinden ayrılmıyorsunuz ki buraya gelebilesiniz" dedi ve odayı terketti. Kurtar basının tepkisini ise duymamazlıktan geldi. 
     

Penaltı ara bozdu
Washington ile Ortega penaltıyı atmak için tartıştı. Brezilyalı golcü topu elinden alıp atışı kullanan Arjantinli yıldıza kızdı

     FENERBAHÇE’NİN 74. dakikada Ali Güneş ile kazandığı penaltı Washington ile Ortega’nın arasını açtı. Hakemin kararından sonra Brezilyalı golcü atışı kullanmak için kulübeden izin istedi. Ancak bu sırada Ortega, Washington’un elinden topu alarak penaltı noktasına gitti. Duruma sinirlenen Brezilyalı oyuncu el kol işaretleriyle takım arkadaşına tepki gösterdi.
     

Oğuz’dan savunma
Rüştü’nün yerine görev yapan genç file bekçisi, 10. dakikada Lazarov ile yaşadığı pozisyonun penaltı olmadığını söyledi

     İLK yarının 10. dakikasında Lazarov ile ceza sahası içine çarpışan kaleci Oğuz, bu pozisyonda kesinlikle penaltı yapmadığını iddia etti. Genç kaleci, "Orada asıl faul bana yapıldı. Benim kasti bir hareketim yok. Üstelik yediğim tekme nedeniyle bütün vücudum yara bere içinde kaldı" ifadesini kullandı. Oğuz, yediği golde topu son anda gördüğünü söyledi, "Elimden geleni yapmaya çalıştım. Kazandığımız için çok mutluyum" dedi.
