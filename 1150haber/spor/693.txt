Hakan-Okan gündemde

     ŞAMPİYONLAR Ligi için kadrosunu takviye etmek isteyen Fenerbahçe, İtalya’nın Inter takımında forma şansı bulamayan Hakan Şükür ve Okan Buruk’u kadrosuna dahil etmek için harekete geçiyor. İtalya’da dün yayınlanan haberlerde, Okan ve Hakan’ın Inter kadrosunda kendilerine yer bulmalarının zor olduğu belirtilirken, bu iki oyuncuya Fenerbahçe’nin talip olduğu yazıldı.

Barcelona
     İspanyol boğası Barça
     AVRUPA’nın en köklü kulüplerinden birisi olan Barcelona, geçtiğimiz sezon İspanya Ligi’ni dördüncü sırada tamamladı. Şampiyonlar Ligi’ne üçüncü eleme turundan start alan Bordo - Mavililer, Polonya’nın Wisla Krakow takımını 4 - 3 ve 1 - 0’lık sonuçlarla safdışı bıraktı. Yedek oyuncuları arasında bile Dünya çapında yıldızlar yer alan Barcelona’da forvetteki Brezilyalı Rivaldo ve Hollandalı Kluivert’in yanı sıra Overmars, Cocu, Luis Enrique gibi ünlü isimler de bulunuyor.
•  Kuruluşu: 1899
•  Başkanı: Juan Gaspart
•  Stadı: Nou Camp (98.000)
•  Renkleri: Bordo - Mavi
     

LYON
     Oturmuş kadro
     FRANSA’da geçen sezon Nantes’ın ardından ikinci sırayı alan Lyon, Şampiyonlar Ligi’ne direk katıldı. Kadrosunu koruyan Kırmızı - Lacivertliler, sadece Brezilyalı defans oyuncusu Jose Gomes Edmilson’u transfer etti. En büyük silahı golcü Sonny Anderson, geçen yıl 50 maçta 31 gol attı. 
•  Kuruluşu: 1950
•  Başkanı: Jean Michel Aulas
•  Stadı: Gerland (42.000)
•  Renkleri: Kırmızı - Lacivert
     

BAYER LEVERKUSEN
     Yıldıraylı Alman panzeri
     ALMAN Ligi’nde 2000 - 2001 sezonunu dördüncülükle kapayan Bayer Leverkusen, Şampiyonlar Ligi’ne, üçüncü eleme turunda Yugoslav Kızılyıldız’ı 3 - 0 ve 0 - 0’lık skorlarla safdışı bırakarak girdi. Halen Alman Ligi’nde dördüncü hafta sonunda sekiz puanla dördüncü durumda bulunan Bayer Leverkusen’de, milli forvet Yıldıray Baştürk de başarıyla forma giyiyor.
•  Kuruluşu: 1904
•  Başkanı: Reiner Calmund
•  Stadı: Bay Arena (22.500)
•  Renkleri: Kırmızı - Sarı - Siyah
     
     

Aslan payı oyunculara
     SARI - Lacivertli camiada Glasgow Rangers galibiyetiyle Şampiyonlar Ligi kapısının ardına kadar açılması yüzleri güldürdü. Yönetim, Şampiyonlar Ligi’nde de başarılı olunması halinde rekor prim dağıtmaya hazırlanıyor. Başkan Aziz Yıldırım ve arkadaşları, Fenerbahçe’nin futboldan oluşan bütün gelirinin en az yüzde 20’lik bölümünü oyunculara ödül olarak vermeyi planlıyor. 
     

Kamp sürprizi
     FENERBAHÇE Teknik Direktörü Mustafa Denizli, Glasgow galibiyetinin ardından gece yarısı Samandıra Tesisleri’nde toplantı düzenledi. Evlerine gitmeyi düşünen futbolcularını kampa alan tecrübeli hoca, İstanbulspor ve Glasgow maçları için tatlı sert uyarılarda bulundu. Sadece kaptan Ogün ile Andresson mazeretleri nedeniyle izin alıp, kampa katılmadı. 
     

‘Fener’in işi zor’
     BAYER Leverkusen’in eski çalıştırıcısı, Beşiktaş’ın hocası Christoph Daum, "Fenerbahçe çok zor gruba düştü" dedi. Alman hoca, "Leverkusen eski takımım olduğu için hakkında yorum yapamam. Barcelona’nın bireysel olarak kaliteli futbolcuları bir hayli fazla. Fenerbahçe, Leverkusen ve Lyon’u burada yenebilir. Sekiz puan toplarsa gruptan çıkar" diye konuştu. 
     

‘Strateji önemli’
     FENERBAHÇE Teknik Direktörü Mustafa Denizli, gruplarındaki tek şampiyon takımın kendileri olmasının avantaj teşkil etmediğini söyledi. Denizli, "Bizim uygulayacağımız strateji çok önemli. Dışarıda puan aldığınız takdirde rakiplerin avantajını kaldırıp Kadaköy’e avantajla dönersiniz. Dışarıda yenilmemenin değil, yenmenin hesaplarını yapacağız. İkinci stratejimiz ise kaybetmemek olacak" dedi.
     
