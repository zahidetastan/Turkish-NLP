ASLAN’IN ATEŞİ ÇIKTI


Fatih, Gaziantep’i öne geçirdi. Galatasaray Sergen’le skora denge getirdi. 40 dereceyi bulan sıcak bunalttı. Suat atıldı. Cim - Bom, bir puanda kaldı

     ERHAN TELLİ

     Gaziantep’te hava ateş gibi... Sıcak insanı kavuruyor, bunaltıyor.
     İşte futbolcular, bırakın sahada koşmayı, tribünde oturmanın bile insanı terden sırılsıklam yaptığı, daralttığı bir ortamda yaptılar puan mücadelesini... Bir de üstüne hafta içinde oynadıkları Avrupa maçlarının yorgunluğunu ekleyin... Yine de bravo hepsine. Gerçi futbolun kalitesi vasatı aşamadı ama... Özellikle ilk yarıda kıran kırana yaptılar puan mücadelelerini...
     ***
     Maça Gaziantepspor hızlı başladı ama tehlikeli ilk atağı Galatasaray yaptı. 2. dakikada Hakan Ünsal’ın vuruşunda savunmaya da çarpan top kaleye yöneldi, Ömer son anda mükemmel bir refleksle gole izin vermedi.
     Gaziantepspor ilk kez 10. dakikada heyecanlandırdı tribünleri... Fatih’in sert şutunda Mondragon’u geçen top yan direği sallayıp, geri geldi. 
     Ev sahibi ekip, 19. dakikada aradığı gole kavuşmayı başardı. Volkan’ın soldan ortasında Hasan Özer’in ayağından seken topu ikinci direkte Fatih tamamladı, ağları havalandırdı: 1 - 0. 
     Golü yiyen Galatasaray, oyuna ağırlığını koydu, ataklarını sıklaştırdı. 32. dakikada Arif ortaladı, Sergen de topu kaleye yolladı, ama Ömer’i mağlup edemedi. Sergen, 37. dakikada bu kez frikik atışıyla kaleyi yokladı, Ömer yine başarılıydı.
     Sergen, muradına 41. dakikada erdi. Berkant ceza alanına girer girmez vurdu, Ömer güçlükle çeldi, dönen topu Sergen bu kez filelere göndermeyi başardı: 1 - 1. 
     ***
     Sıcak, ikinci yarıda etkisini öyle bir gösterdi ki... İlk yarıda biraz hareketli olan futbol iyice durgunlaştı. 
     61. dakikada Volkan’ın ortasında Hasan Özer’in kafa vuruşunun auta gitmesi oyunu biraz olsun hareketlendirir gibi oldu.
     68. dakikada rakibini yere indiren Suat, önce ikinci sarı kartı, ardından da kırmızı kartı görünce oyun dışı kaldı. 
     85. dakikada soldan kullanılan serbest atışta Ümit topu kafayla kaleye gönderdi, Ömer’in yerine kaleye geçen Hasan gole vize vermedi.
     Belki de dün akşam futbolcuların en çok sevdiği düdük, hakemin bitiş düdüğü oldu. Yorgun ayaklar, terden sırıl sıklam olmuş formalarla soyunma odasının yolunu tuttu.
     

Kaptan kardeşler
     GALATASARAY kaptanı Bülent Korkmaz, Gaziantepspor’un kaptanı olan kardeşi Mert Korkmaz ile maçtan önce foto muhabirlerine poz verdi. Seromonide de bir araya gelen kaptan kardeşler, birbirlerine başarılar dilediler.
     

"Sağlamım"
     KALBİNDE rahatsızlık bulunduğu ileri sürülen Sergen Yalçın, "Herkesin gördüğü gibi sağlamım. Eğer sağlık problemim olsaydı herhalde bu sıcakta ölürdüm" ifadelerini kullandı. Sergen, "Yalnız şu bir gerçek ki daha tam olarak hazır değilim. Kondisyon eksikliğim var. Sakatlıklar çok olunca oynamak zorunda kaldım. Yine de başarılı olduğumu sanıyorum" diye konuştu.
     

‘Hedefimiz şampiyonluk’
     GAZİANTEPSPOR Teknik Direktörü Tevfik Lav, "Futbolcularımı kutluyorum. Hedefimiz şampiyonluk" dedi. Lav, "Anadolu’ya tekrar şampiyonluğu getireceğiz. Saçımızdan tırnağımıza kadar başarmak için elimizden gelen her şeyi yapacağız. Pilavdan dönenin kaşığı kırılsın" ifadelerini kullandı.
     

Kemal ucuz atlattı
     İLK yarının son dakikalarında Hakem Bülent Uzun, formaları karıştırınca Kemal kırmızı kart görmekten kurtuldu. 7 numaralı formayı giyen daha önce sarı kartı olan Kemal, Berkant’a sert girdi. Hakem de faul verirken, kart için de elini cebine attı. Ancak Uzun, 7 numaları Kemal’in yerine 27 numaralı Mehmet Polat’a sarı kart çıkardı. Böylece Kemal kırmızı karttan kurtulurken, Mehmet Polat da karara itiraz etmedi.
     

Suat özür diledi
     KARŞILAŞMANIN 69. dakikasında rakibine sert girince ikinci sarı kartı gören ve kırmızı kartla oyundan atılan Suat, "Takımımı eksik bıraktığım için herkesten özür dilerim" dedi. Gördüğü ilk sarı kartın yanlış olduğunu ileri süren ve "Komik bir karardı" yorumunu yapan Sarı - Kırmızılı takımın tecrübeli oyuncusu, "İkincisinde ise hakem haklıydı" diye konuştu. Arif de "İyi başlamak istedi, olmadı. İlerleyen haftalarda toparlanacağız" ifadelerini kullandı.
     

Başkan’ı dinlemediler!
     Gaziantepspor Başkanı Celal Doğan, "Küfüre, kavgaya hayır" dedi, taraftarlar yine de olay çıkardı
     GAZİANTEPSPOR Başkanı Celal Doğan, karşılaşmadan önce taraftarlara mesajlar gönderdi. Doğan, stat höparlörlerinden yayınlanan mesajında "Küfürlü tezahüratlara Gaziantepspor taraftarları son verecek. Fair - Play ödülüne aday olduğumuzu Türkiye’ye ilan ediyoruz" dedi. Kırmızı - Siyahlı takım da sahaya "Şiddete ve küfüre hayır" yazılı bir pankartla çıktı. Ancak buna rağmen Gaziantepsporlu taraftarların bulunduğu kale arkasındaki tribünde kavga çıktı. Polisin çabası kavganın büyümesini önledi.
     

Lucescu’ya para yok
     SARI - Kırmızılı yönetim, bugün futbolculara olan borçlarının büyük bölümünü ödeyecek. Ödeme planını hazırlayan yöneticilerin, Teknik Direktör Lucescu’yu ise hiç hesaba katmadıkları ortaya çıktı. Rumen hocanın kulüpten yaklaşık 1.5 milyon dolar (2 trilyon lira) alacağının bulunduğu belirtildi.
     

50 milyona bilet
     KARŞILAŞMAYA bilet fiyatlarının pahallılığı nedeniyle beklenen ilgi gösterilmedi. Biletlerin 50, 10 ve 5 milyon liraya satıldığı öğrenildi. Bunun üzerine sezonun ilk maçı olmasına rağmen tribünlerin büyük bölümünün boş kaldığı görüldü.
