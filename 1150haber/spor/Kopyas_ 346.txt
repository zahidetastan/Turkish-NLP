Eyüp'e talih kuşu

    
Galatasaray'da kenarda bekleyen sol kanat oyuncusuna Fransa'dan talip çıktı. Marsilya, genç futbolcuyu denemek üzere davet etti. Eyüp'ün sezon sonunda sözleşmesinin bittiği belirtildi

        ERHAN TELLİ

    
    Pek şans bulamadı
    GALATASARAY'IN alt yapısında yetişen ve bu sezon yeniden A takım kadrosuna dahil edilen Eyüp Kaymakçı'ya Fransa'nın ünlü kulübü Marsilya kanca attı. Fatih Terim döneminde yedek kulübesine demir atan, yeni teknik direktör Gheorhe Hagi'den de henüz forma şansı bulamayan Eyüp'ü bir süre denemek isteyen ve Fransa'ya davet eden Marsilya kulübü yetkililerinin, genç oyuncuyu kadrolarına dahil etmeyi planladıkları bildirildi.
    
    İzin isteyecek
    ORTA sahada görev yapan ve Ümit Milli Takımı formasını da giyen Eyüp'ü, daha önce de izleyen Fransızlar'ın, takımlarıyla birlikte antrenmanlara çıkaracakları kaydedildi. Eyüp'ün, menajeri vasıtasıyla Galatasaray'dan izin isteyerek ligin son haftalarında Marsilya'ya giderek görücüye çıkacağı ve beğenilmesi halinde yeni kulübüyle sözleşme imzalayacağı öğrenildi. Genç futbolcunun sezon sonunda mukavelesi sona eriyor. 
    
    
Cim-Bom'da Berkant müjdesi
    GALATASARAY yarın kendi evinde ağırlayacağı Denizlispor maçının hazırlıklarına golcü oyuncusu Hakan Şükür'den yoksun olarak devam etti. Sırtındaki sakatlığı süren Şükür'ün bugün yapılacak olan çalışmaya da katılamaması durumunda forma giyemeyeceği bildirilirken, Orhan Ak'ın tedavisine de devam edildiği açıklandı. İyileşen Berkant'ın takımla birlikte çalışması teknik heyeti sevindiren tek gelişme oldu. Öte yandan yönetimin Mondragon ve Ayhan'a vermeyi düşündüğü cezanın cuma günü belirleneceği bildirildi. 
    
    
Haznedaroğlu yeniden başkan
    GALATASARAY Divan Kurulu'nun dün yapılan seçimlerinde 190 oy alan Semih Haznedaroğlu yeniden başkanlığa seçildi. Rakibi Mükerrem Taşçıoğlu'nun 132 oy aldığı yarışta, 10 da beyaz oy çıktı. İki yıldır kulübe faydalı olmak için çalıştıklarını belirten Haznedaroğlu, "Hatasız kul olmaz. Bizim de yanlışlarımız oldu. Bu seçimin Galatasaray'a hayırlı olmasını dilerim" ifadesini kullandı.
    
    
Muzzi teklifi
    MENAJERLER, Leicester City ile sözleşmesi sona eren Mustafa İzzet'i Galatasaray'a önerdi. Bu futbolcunun çok düşük bir maliyete Sarı - Kırmızılı formayı giyebileceğine işaret eden menajerler, Cim - Bom'dan haber bekliyor.
    
