Jancker’e dönüş


Cim-Bom, Alman futbolcunun S.Arabistan maçındaki performansına hayran kaldı. Sarı-Kırmızılılar, işi bitirmek için kolları yeniden sıvadı

     ERHAN TELLİ

     Terim’in gözdesi
     MALİYETİNİN pahalı olması nedeniyle Bayern Münihli Jancker’in transferden vazgeçen Cim-Bom yıldız futbolcu için yeniden harekete geçti. Yönetim, Jancker’in Almanya Milli Takım forması altında Suudi Arabistan maçında sergilediği futboldan sonra Bayern Münih ile görüşme kararı aldı. Terim’in gözdesi olan Jancker, daha önce Galatasaray’a gelebileceğini açıklamıştı.
     
     Hedef üç bomba
     SARI-Kırmızılılar transferde üç yabancı futbolcunun alınmasında karar kıldı. Teknik direktör Fatih Terim’in yönetime verdiği raporda, bu üç futbolcunun mevkilerini, savunma, orta saha ve forvet olarak belirlediği öğrenildi. Galatasaray yeni transferleri sezon açılışına kadar bitirememesi durumunda, ikinci kamp dönemine mutlaka yetiştirmek istiyor.
     

Aslan’dan vize yok
     ASBAŞKAN Ali Dürüst, şu anki kadrolarını kesinlikle bozmayacaklarını açıkladı. Dürüst, Hasan Şaş’ın yeni sezonda da Sarı-Kırmızılı formayı giyeceğini dile getirip, "Hasan Şaş bizim için önemli bir isim. Avrupa’da başka bir takıma gitmesi söz konusu olamaz. Bu düşüncemiz her futbolcu için geçerli. Kadromuzu koruyup, takviyeler yapacağız" dedi. Dürüst, Jancker’in yanı sıra Nouma için de girişimlerinin sürdüğünü dile getirdi. 
     

Pilavda buluştular
     Galatasaray Lisesi Geleneksel Pilav Günü dün yapıldı. Galatasaray Lisesi’nde gerçekleştirilen pilav gününe, Başkan Özhan Canaydın, eski başkanlardan Faruk Süren, Sarı-Kırmızılı yöneticiler ve çok sayıda üye katıldı. Canaydın, "Pilav gününe 40 yıldır hep Galatasaray Lisesi mezunu olarak katıldım. Bu kez Başkan olarak buradayım. Benim için heyecan verici bir gün" diye konuştu.
     

Lucescu’yu unuttular!
     GALATASARAY Kulübü’nün resmi internet sitesi "www.galatasaray.org"a göre, Sarı-Kırmızılılar’ın teknik direktörü hala Mircea Lucescu. Sitenin açılış sayfasında Fatih Terim’in yuvaya dönüşüyle ilgili haberler yer almasına karşın, teknik kadro listesinde Rumen hocanın ismi en başta yazılı duruyor. Futbolcu kadrolarında ise Beşiktaş’a giden Sergen Yalçın, takımdan gönderilen Victoria, Fleurquin, Murat Sözkesen, Gonzales ve Niculescu’nun isimleri duruyor.
     
