Kartal'dan taarruz

    
Beşiktaş, Avrupa'dan sonra yurt içinde de atağa kalktı. Siyah - Beyazlılar, Gençler'den Serkan, Deniz, Veysel, Diyarbakır'dan Murat Hacıoğlu ve Konyaspor'dan Zafer Biryol için kolları sıvadı

        ORHAN YILDIRIM

    
    Cavcav doğruladı
    BEŞİKTAŞ, yeni sezon öncesinde transfer çalışmalarını hızlandırdı. Siyah - Beyazlılar, Avrupa girişimlerinin ardından rotayı Türkiye'ye çevirerek, yıldızların peşine düştü. Yönetimin ilk etapta Gençlerbirliği Kulübü'nün kapısını çaldığı öğrenildi. Teknik Direktör Mircea Lucescu'nun raporu doğrultusunda Serkan, Deniz ve Veysel için ilk teklif yapıldı. Başkan İlhan Cavcav, Serkan girişimini doğrularken, "Beşiktaş ve Fenerbahçe'den teklif aldık" dedi.
    
    Veysel'de sorun yok
    GENÇLERBİRLİĞİ'NİN üç yıldızı için, Başkent'te yaşayan yönetici Muzaffer Nasıroğlu'nun ve daha önce Ahmed Hassan ile Okan'ın transferlerini bitiren Menajer Olgun Aydın'ın devrede olduğu bildirildi. Nasıroğlu'nun, Cavcav ile baş başa bir görüşme yaptığı ve Veysel konusunda prensip anlaşmasına vardığı iddia edildi. Cavcav'ın, Deniz için 2 milyon, Serkan için de 3 milyon dolar istemesi sorun yarattı. İki futbolcu için takas önerileceği bildirildi.
    
    Liste çok kabarık
    SİYAH - Beyazlı yönetim, uzun süredir peşinden koştuğu Gaziantepsporlu İbrahim Toraman konusunu, Deniz'den gelen olumlu yanıt üzerine şimdilik kapattı. Beşiktaş'ın Fatih, Gökdeniz ve Tolga için sezon sonunda Trabzonspor ile pazarlık yapacağı vurgulandı. Transfer listesinde ayrıca Diyarbakırsporlu Murat Hacıoğlu ve Konyasporlu Zafer Biryol'un yer aldığı açıklandı. Bu arada Schalkeli Hamit'in transferi zora girdi. 
    
    
Luce'den değişim
    Zago'yu yedeğe çekti
    BEŞİKTAŞ, Konyaspor ile oynayacağı kritik 90 dakikanın hazırlıklarını dün Ümraniye'de yaptığı tek çalışmayla sürdürdü. Lucescu yönetimindeki çalışmada kondisyon ve pas çalışmasının ardından taktiksel çift kale maç yapıldı. Rumen çalıştırıcı, sakatlığı geçen Ronaldo, Kaan Dobra ve Ümit'e as takımda forma şansı verirken, Zago'yu yedekler arasında görevlendirdi.
    
    Oyuncularını uyardı
    SAĞ diz ön çapraz bağlarında yırtık olan ve sezonu kapayan Tayfur ile sakatlığı süren Sergen antrenmana katılmazken, Pancu koşu yaptı. Çift kale maç sırasında oyunu sık sık durduran Lucescu, futbolcularını boş alanlara gitmeleri ve isabetli pas atmaları için uyardı. Bu arada şut çalışması sırasında sol ayak bileğinden sakatlanan Tümer, antrenmanı yarıda bıraktı.
    
    
Engin'den mesaj var
    MENAJER Sinan Engin, Lucescu'nun basına aldığı tavırla ilgili çarpıcı yorumlar yaptı. Engin, idmanlardan sadece 15 dakika görüntü alınmasıyla ilgili olarak, "Bizim sakladığımız bir şey yok. Tam aksine en şeffaf kulüp biziz ve medyada birinci sayfalara taşınmalıyız. Son 5 maça giriyoruz, bu yüzden bizi idare edin. Gelecek sezon çok şey değişecek" sözleriyle kafaları karıştırdı.
    
    
Sergen alarmı
    BEŞİKTAŞ'TA, Konyaspor maçı öncesinde Sergen Yalçın sıkıntısı yaşanıyor. Adalesinden sakat olan yıldız futbolcunun ağrılarının sürdüğü ve Konyaspor maçında forma giymesinin zor olduğu bildirildi. Sergen, "Tam hazır olmasam bile sahaya çıkıp elimden geleni yapmaya çalışıyorum. Ancak sakatlığım nedeniyle istediklerimi sahaya yansıtamıyorum" diye konuştu.
    
    
