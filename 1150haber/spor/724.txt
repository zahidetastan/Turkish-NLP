DİNAMO KARTAL: 3-0


Ligde üst üste 5. maçını da kazanıp, liderliğe yükselen Beşiktaş, Adanaspor karşısındaki futboluyla UEFA Kupası’ndaki rakibi Dinamo Kiev’e gözdağı verdi


90 DAKİKA
     BİLAL MEŞE

     Adanaspor’un, Gençlerbirliği’nden, üstelik evinde 7 gol yemesi Kartal’ın iştahını kabartan en büyük faktördü. Başlama düdüğüyle, Adanaspor’u sahasına "mahkum" eden Beşiktaş’ın presi ve çok adamla hücuma kalkması, ilk yarıda pozisyon sayısını artırdı.
     Sağ kulvara müthiş işlerlik kazandıran, ancak ikinci yarıda sakatlığına yenilenen Kaan Dobra, 9. dakikada altı pasa kesti, Nouma bindirdi, Ercan, panikten meşin yuvarlağı kendi filelerine gönderdi: 1 - 0
     Alan savunmasıyla Beşiktaş’ı durdurmaya çalışan Adanaspor’un ofanstaki iki kozu; Ali Asım ile Necati Kartal’ın savunmasında eriyip, gittiler. Ali Asım bırakın oynamayı, topun yüzünü görmeden kendini kenarda buldu ! 
     Beşiktaş’ı dünkü mücadelede ayağa kaldıran tek isim Nouma idi. Bir yıl süreyle antrenmana çıkamayan Nouma’nın İnönü’de dönüşü muhteşem oldu. Çok koştu, rakip savunmayı presiyle bunalttı, arkadaşlarına pozisyon hazırladı, ilk yarıda nefis şutu direkte patladı. 25.dakikada İlhan Mansız’ın sağ çaprazdan sert şutunu kaleci güçlükle kornere çelerken, 28.dakikada Nouma sahneye çıktı. Ahmet Yıldırım soldan topu savunmanın arkasına kesti. Topu önce göğsüyle düzelten Fransız futbolcunun yarım volesi yan direkte patladı.
     Kartal, 30.dakikada İlhan Mansız’la pozisyon buldu. Pancu’nun kestiği topu düzelten İlhan’ın röveşatası yan direğe çarptı, kalecinin kucağına gitti.
     33. Nouma soldan hareketlenen İlhan Mansız’ı gördü. Tecrübeli futbolcu, altı pasa kesti, Pancu gelişine vurdu, topu filelere gönderdi: 2 - 0
     43.dakikada soldan kazanılan serbest atışı Ahmet Yıldırım savunmanın arkasına gönderdi. Sağ çarprazda topla buluşan Nouma’nın sert şutu kalecide kaldı.
     Taraftarların "fark" sesleriyle yüklenen Beşiktaş’ın, 54.dakikada yüreği ağzına geldi. Elias, Tolga’dan sıyrıldı, Cordoba’yı saf dışı bıraktı, topu kaleye gönderdi. Ronaldo çizgi üzerinde kesti. 60.dakikada İlhan Mansız, Nouma’nın al da at dercesine bıraktığı topu boş kale yerine auta yolladı.
     Adanaspor’un sahasına "park" eden Beşiktaş, ikinci yarıda oyuna giren Eser’in golüyle rahat nefes aldı. 88.dakikada Ahmet Yıldırım bu kez soldan indi, altı pasa kesti, genç Eser kafayı çakarken, maçın skorunu da belirledi.
     Kartal, Adanaspor engelini de firesiz aşarken, Pascal Nouma’yı da kazandı. Fransız futbolcu zaman zaman şov yaparken, rakip sertliklerle sinirlenmemesi işin başka bir güzelliğiydi. 
     

Luce’nin yüzü güldü
Kiev maçı öncesinde ligde puan kaybından çekinen Rumen hoca karşılaşmayı rahat kazandıklarını söyledi

     SAKAT ve cezalılardan dolayı Adanaspor maçından çok çekinen Lucescu, dün rakibini rahat geçmenin mutluluğunu yaşıyor. Dinamo Kiev öncesinde ligde puan kaybedip, zirveden uzaklaşmaktan çekinen Rumen çalıştırıcı, "Sezonun en iyi oyununu ortaya koyduk. Özellikle ilk yarı mükemmeldi. Futbolcularım dinamik ve çalışkandılar. Oyun disiplininden korkmadan başarılı bir mücadele gösterdiler" diye konuştu.
     DİNAMO Kiev karşısında İlhan’ın yer almamasının dezavantaj olduğuna dikkat çeken Rumen çalıştırıcı, "Rakibe korku veren bir futbolcuydu. Ancak o olmazsa Eser var. Bizim için bir alternatif olabilir" ifadesini kullandı. Bugünden itibaren UEFA maçının hazırlıklarına başlayacaklarını söyleyen Luce, "Onlar değil, bizim futbolumuz önemli" dedi. Yönetim de futbolculara 2’şer bin dolar prim verme kararı aldı.
     
     Maçın adamı
     PASCAL NOUMA
     Bir yıl süreyle ayağını topa vurmadı. Büyük umutlarla yeniden alındı, formsuzluğu nedeniyle kesik kesik oynadı. İnönü’de ilk kez on birde sahaya çıktı, hem oynadı, hem oynattı, bir topu direkte patladı. Sahada basmadık yer bırakmadı. Maçın adamı koltuğuna bileğinin hakkıyla oturdu.
     
     Notlar...
     Kaan Dobra sakatlandı
     BEŞİKTAŞ’IN son dönemdeki formda isimlerinden Kaan Dobra, dünkü maçta sağ üst arka adalesinden sakatlandı. Siyah - Beyazlı futbolcunun Dinamo Kiev maçında oynayıp oynamayacağı bugün belli olacak.
     
     Ne de olsa Nouma
     BEŞİKTAŞ’IN renkli futbolcusu Nouma, yine yapacağını yaptı. Canlı yayında Digitürk muhabirini öpen Fransız oyuncu, "Kızımdan özür diliyorum. Benden dört gol istemişti atamadım. Doğum gününde eşime büyük bir sürpriz yapacağım" dedi. Nouma, "Benim öldüğümü söyleyenlere bir tek sözüm var o da ‘Fuck You’ diye konuştu. 
     
     ‘Dost’ça karşılama
     BEŞİKTAŞ forması altında ağır bir sakatlık geçiren, futbol hayatı bittiği gerekçesiyle serbest bırakılan Sead Halilagiç (Dost), Siyah - Beyazlı tribünlerden büyük alkış aldı. O da bunlara yumruk şovla karşılık verdi.
     
     Başbakana pankart
     YENİ hükümeti kurmak için geçen hafta görevi devralan Başbakan Abdullah Gül’ün Beşiktaşlı olması, Siyah-Beyazlılar’ı mutlu etti. Taraftar, kapalı tribünün çatısına, "Beşiktaşlı Başbakanımızla gurur duyuyoruz" pankartını astı.
     
     Gazeteci hakem!
     BEŞİKTAŞ- Adanaspor maçını yöneten Hamza Mısır, ilk kez üç büyüklerden birinin maçında düdük çaldı. İstikbal vaadeden genç hakemin Trabzon’da bir yerel gazete çalıştığı öğrenildi.
     
     Yasaklılara tribün desteği
     Fenerbahçe - Galatasaray derbisinde çıkan olaylardan sonra sorguya alınan ve bir yıl boyunca maçlara girmesi yasaklanan Beşiktaş’ın üç amigosuna tribünlerden destek geldi. Taraftarlar uzun süre amigolara lehine tezahüratta yaparken, pankart da açtılar.
     
     Maçın adamı
     Mısır tam not aldı
     İLK kez üç büyüklerin bir maçında görevlendirilen hakem Hamza Mısır, çok iyi bir performans ortaya koydu. Karşılaşmayı tesir eden hatası bulunmayan Mısır, 90 dakika boyunca oyundaki dengeleri elinde tutarak gelecek için olumlu mesaj verdi. 
     
     Göze batanlar
     AHMET YILDIRIM: Orta alanda çok çalıştı, ikili mücadelelerde başarılıydı, ofansa yaptığı ortalarla ön plana çıktı. 
     KAAN DOBRA: Sağ kulvarda mükemmel işler yaptı. Ofansa çıkışlarda sıfır hatayla oynadı. Sakatlandı ve oyundan alındı.
     PANCU: Tam joker. Ofansın arkasında oynadı, oyun kurdu, isabetli paslar attı, zorluk derecesi yüksek gole imzasını attı.
     ZAGO: Savunmanın sübabı. Hava toplarında rakibe geçit vermedi, orta alana isabetli toplar çıkardı, açıkları kapattı.
     İLHAN MANSIZ: Çok koştu, rakip savunmayı yordu, ilk yarıda bir şutu direkten döndü, pozisyon yakaladı, ama dikkatsizdi.
     ALİ ASIM: Konuk takımın gol silahı hiç işlemedi. Bırakın pozisyon bulmayı, ayağı topa doğru dürüst bile değmedi.
     HALİLAGİÇ: Savunmada ayakta kalan, Kartal’ın hava akınlarına göğüs geren tek isimdi. Daha da büyük farkı önledi.
