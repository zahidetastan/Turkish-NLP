Meclis’in zeminine vekil olunca bakacağım’


Çiçeği burnunda politikacı, Ahmet Mete Işıkara, "Ankara çevresindeki depremlerden etkileniyor. Ankara orijinli büyük deprem söz konusu değil" dedi

     PINAR AKTAŞ İstanbul

     ANAP’tan milletvekili adayı olacağını açıkladıktan sonra 11 yıldır sürdürdüğü Boğaziçi Üniversitesi Kandilli Rasathanesi Müdürlüğü görevinden istifa eden Prof. Dr. Ahmet Mete Işıkara, siyaset yapmayacağını ve özerk davranacağını söyledi. Çiceği burnunda politikacı Işıkara, sorularımızı yanıtladı:
     
Siyasete girerken toplumun rahatsızlık duyabileceğini düşündünüz mü?
     Özerkliğimi koruyorum. Mesut Bey’le konuştum. Ben bir proje kapsamında bir hizmeti yerine getirmek için katılırım. ‘Projem bu.’ O da okudu, ‘Mükemmel’ dedi. Eğer güçlü bir iktidar ya da tek başına iktidar olursa bunları yapabileceğim. Toplumun o bildiği doğruyu söyleyen adam imajına bir nokta dahi koydurmayacağım.
     
Deprem esprileriyle karşılaşma ihtimaliniz yüksek görünüyor. Meclis kaçıncı deprem bölgesinde?
     Bana sorarlardı, ‘Hocam, Ankara’da ne oluyor?’ Ben de ‘Benim ihtisas saham dışında’ derdim. Şimdi onun içine de girmiş oluyorum. Ankara çevresindeki depremlerden etkileniyor. Ankara orijinli büyük bir deprem söz konusu değil. Çevresindeki depremleri hisseder. Meclis’in zemini sağlam mı girince bakacağız.
     
Sizin için ‘en seksi erkek’e varan yakıştırmalar yapıldı. Meclisin ‘en’ neyi olacaksınız?
     Onu Meclis’teki milletvekili bilir. Şimdilik bir lakap yok ama bulurlar. (gülerek)
     
Depremin dışında siyaset yapacak mısınız?
     Hayır. Ben bu işi yapacağım. Topluma bununla gidiyorum. Ulusal afet politikamız bir siyasi iktidardan diğerine değişmeyecek. Bunun için siyaset yapmayacağım.
     
Bu seçim depremi hangi partileri sallar?
     Bunun için bir şey söylemek çok zor. Benim Türk toplumundan talebim, bu bir ulusal projedir, gelecek içindir, çocuklarımız içindir. Bu işleri yapabilmem için beni seçin. ANAP için ise güçlü veya tek başına iktidar diyorum. Kamuoyu yoklamaları var, kararsızlar var. Kararsızların kararı çok önemli. Her vatandaşın gidip oy kullanması gerekli. Deprem Dede olarak her vatandaşın hangi partiden olursa olsun kararsız da olsa karar verip oyunu kullanmasını istiyorum.
     
Kandilli Rasathanesi Müdürü olarak son uyarınız?
     Arkadaşlarımla yakın temas içinde olacağım. 19 Ağustos akşamı gördüğüm sıradışı deprem etkinliğini görürlerse, ki talimatım var, bana bildirecekler. Ben de hiç çekinmeden çıkıp açıklayacağım.
     
