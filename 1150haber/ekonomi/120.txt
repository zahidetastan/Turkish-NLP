Türkiye işe yanlış başladı 

Bayındırlık Bakanı Zeki Ergezen, dünyada otoyol maliyetinin 3.5 milyon dolar olduğuna dikkat çekti ve "Kilometresi 10 milyon dolar olan yollarla işe başlarsanız, arpa boyu yol alamazsınız" dedi. 

Bayındırlık ve İskan Bakanı Zeki Ergezen, her yıl binlerce insanın trafik kazasında hayatını kaybettiği karayolu alt yapı yatırımlarında yapılan hatalara dikkat çekti. Bakan Ergezen, "Bu ülkede, insanlar eviyle helalleşerek yola çıkacak ölçüde kazalar oluyor" dedi. Ergezen, çevreyolu inşaatında incelemelerde bulunmak için geldiği Niğde'de, bölünmüş yol çalışmalarıyla ilgili gazetecilere bilgi verdi. Türkiye'nin bütçe durumunu ve içinde bulunduğu imkânları dikkate alarak çalışma yaptıklarını ifade eden Ergezen, şöyle konuştu: "Bir tarafta kolu kesilmiş, diğer tarafta nezle olan insan var. Kolu kesilmişi bırakıp, nezle olana koşarsanız, herkes size güler. Bu ülkede, insanlar eviyle helalleşerek yola çıkacak ölçüde kazalar oluyor. Kilometresi 10 milyon dolar olan yollarla işe başlarsanız, arpa boyu ilerleyemezsiniz. Her sene 4-5 bin insanın ölümüne, 120 bin insanın yaralanmasına, milyarlarca dolar maddi kayba seyirci kalırsınız. Dünyada otoyolların maliyeti en fazla 3.5 milyon dolarken, bizde bir kilometre otoyolun maliyeti 15 trilyon lira (10 milyon dolar)." Ergezen, geçen yıl 1600 kilometre bölünmüş yol yaptıklarını belirterek, "Bugüne kadar bütün Hükümetler döneminde yapılmış bölünmüş yol toplamı 3 bin 860 kilometredir'' dedi.

AZ PARAYLA ÇOK İŞ YAPTIK 
Cumhuriyet döneminin en az ödeneği ile 2002 yılının 30 katı iş yaptıklarını biliren Ergezen, konuşmasını şöyle sürdürdü: "Bize verilen ödenek 1.1 katrilyon lira. Şimdi birileri çıkıp da (Cumhuriyet döneminin en az ödeneği ve önceki yılların 30 katı işi nasıl yapıyorsunuz?) diyebilir. Orasını da başkaları düşünsün. Demek ki, israfları önlerseniz, güçü birleştirirseniz, (Türkiye Cumhuriyeti'nin parası, milletin parasıdır) deyip zayi ettirmezseniz, masanın başında değil, şantiyede olursanız, kilometre kilometre denetlerseniz, bu işler olur. Bu ülke bizim ülkemiz. Onun için meselelere bölgeci, hemşehrici, partici olarak bakmayacağız. Ülkeciliği ve Türkiyeciliği öne çıkaracağız." Ergezen, gezmedik yol, uğramadık şantiye bırakmadığını belirterek, "40 gündür evime uğramadım desem abartmış sayılmam. Biz bu şekilde çalışıyoruz" dedi . Bakan Ergezen, "ödenek sıkıntısı var mı?'' yönündeki bir soru üzerine "Yol çalışmaları yürüyor. Ödenek sıkıntısı varsa da bu bizimle müteahhitleri ilgilendiriyor. Bizim müteahitlerimiz bedava çalışıyorlar. Şu anda hepsi gönülden çalışıyor. Ben buradan tüm müteahhitlerimize teşekkür ediyorum'' diye konuştu