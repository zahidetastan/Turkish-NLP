Sigara üreticisi bizim cebimizden efelik yapmasın  
MALİYE Bakanı Kemal Unakıtan, ‘Yeni vergi sistemi ile sigara şirketleri benim cebimden efelik yapamayacak’ mesajı verdi.

MALİYE Bakanı Kemal Unakıtan, sigarada vergilendirme sistemini değiştirdiklerini ve maktu vergi koyduklarını bildirdi. Resmi Gazete'de yayımlanan sigorta ÖTV artışı ile ilgili soru üzerine Unakıtan, sigaranın harman durumuna göre sınıflandırma yaptıklarını söyledi. 

Türk tütününü fazla kullananlardan daha az, yabancı tütünü fazla kullanandan fazla olmak üzere yeniden yapılandırdıklarını anlatan Unakıtan, şöyle konuştu:

‘Harman durumuna göre sınıflandırma yaptık, orda açıklandı. Maktu vergiler daha önce daha azdı şimdi maktu vergilere ağırlık verdik, nispi vergileri azalttık. Bununla ilgili bir kanun çıkartmıştık zaten. O kanun doğrultusunda bu uygulamayı yaptık. Sigarada vergi yüksektir her zaman. Daha önce fiyatlar düştüğü zaman, benim vergiden gidiyor. Benim vergiden yüzde 70 gidiyor, sigara üreticilerinden yüzde 30 gidiyor. Yani yapılan indirimi benim cepten yapıyor, öyle numara olmaz. Şimdi herkes kendi cebinden, indirim yapsa da yapmasa da. Ama bizim cebimizden kimse efelik yapmasın.’

Sigarada verginin bundan sonra da maktu ağırlıkta devam edeceğini belirten Unakıtan, Türkiye'de en pahalı sigaranın 2 euro, Avrupa da 5 euro, ABD'de 8 euro olduğunu ve Türkiye'de sigaranın hala çok ucuz olduğunu söyledi.
