İSTANBUL - Kısa vadede beklentisi biten borsada, cari açık ve petrol fiyatlarında yaşanan tedirginlik 'fırsat' oldu. Gün boyunca kâr satışlarına maruz kalan borsa günü 484 puanlık kayıpla 18908'den tamamladı. 
IMF ile anlaşmaya varılmasının ardından kısa vadede beklentisi kalmayan borsa, IMF'in cari açık konusunda uyarılarda bulunması ve petrol fiyatlarındaki tedirginlikle yine 'oyuncular'ın kâr satışına maruz kaldı. Yaşanan olumsuz gelişmelerle dolar ise günü 11 bin liralık çıkışla 1 milyon 465 bin liradan, bono faizleri de 0.52 puan artışla yüzde 26.12'den tamamladı. Koç Portföy'den Portföy Yöneticisi Ersoy Erkazancı, kısa vadeli beklentinin kalmamasından dolayı kâr satışının yaşandığını belirtti. Erkazancı, 19 bin 200'ün üzerine çıkılmadığı takdirde 18 bin 500'ler gündeme gelebilir dedi.