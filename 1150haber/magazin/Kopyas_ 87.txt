Oğlu Fethi Pekin’in Hande Ataizi ile birlikteliğine bir türlü sıcak bakmayan avukat Ahmet Pekin ile Ataizi arasındaki ilk gerginlik, St.Tropez’de yaşandı. Çiftin el ele tutuşmasını herkesin içinde sert bir şekilde eleştiren baba Pekin, oğlunu Ataizi’nden soğutma taktiklerini gün gün uyguladı.

Birbirlerini çok seven ve beraberliklerini evlilikle sürdürmeye karar veren Hande Ataizi-Fethi Pekin’in mutluluğu bir ömür değil, ne yazık ki iki saat sürdü. Nikahtan hemen sonra 15 gün balayına çıkmak üzere havalimanına giden ancak Göcek’e gitmeyerek iki saat sonra Ritz Carlton’daki evlerine geri dönen çiftin, evlendikleri gün boşanmaya karar vermesi herkesi şaşkına çevirdi. Fethi Pekin, boşanma kararını nikahta sadece 45 dakika kalan, aynı gece Güneş Taner’in oğlunun Esma Sultan Yalısı’ndaki düğününde ise iki saat duran babasını telefonla arayarak, ‘Baba biz boşanmaya karar verdik’ diyerek bildirir. Baba Pekin telefonu, ‘Herkes için bu en iyisi’ diyerek kapatır. Ataizi’nin de, aynı akşam eşyalarını topladığı gibi yakın bir arkadaşının evine taşındığını herkes biliyor. Bilinmeyen tek şey, bu iki saat içinde ne olduğu? 

Sözleşmeyle ilgisi yok

Hande Ataizi’nin kayınpederinin hazırladığı, ‘Boşandıktan sonra hiçbir şey talep etmeyeceğim’ şeklindeki sözleşmeyi imzalamadığı, tartışmanın buradan çıktığı söylense de, ünlü oyuncunun önceki gün gazetelere gönderdiği faksta, boşanmaya karar vermelerinin bu sözleşmeyle ilgisi olmadığını, evlenmeden çok önce karşılıklı olarak zaten böyle bir sözleşme imzaladıklarını belirtmesi, kafalarda soru işaretlerine neden oldu.

Aileye yakın çevreler, oğlunun Hande Ataizi ile birlikteliğine hiçbir zaman olumlu bakmayan Ahmet Pekin’in, çiftin ilişkisine yönelik bir takım yıldırma taktiklerini gün gün uyguladığını iddia ediyor. Baba Pekin, bu taktiklerden ilkini de St. Tropez’de uygular. Bundan birkaç ay önce Ahmet Pekin, eşi ve oğluyla birlikte St. Tropez’de yakın bir dostlarının düğününe katılır. Fethi Pekin, yanında Hande Ataizi’ni götürür. İşte ne olduysa bu düğünde olur ve ilk kriz orada patlak verir. Düğün yemeğinde bir grup arkadaşlarıyla birlikte masada oturan Ahmet Pekin, aynı masada bulunan ve el ele tutuşan Hande Ataizi ve oğluna dönerek, ‘Çekin ellerinizi! Ne yapacaksanız dışarıda yapın’ diyerek tepki gösterir. Fethi Pekin’in babasının bu uyarısına sessiz kalması başta Hande Ataizi olmak üzere masadakileri şaşkına çevirir. Sevdiği adamın üzülmemesi için Hande Ataizi’nin de cevap vermediği, ancak yüzünün asıldığı dikkat çeker.

BANA SAHİP ÇIKMADI

Şimdilerde sanat ve sosyete camiasında baba Pekin’in üst üste uyguladığı yıldırma taktiklerinden Fethi Pekin’in etkilendiği ve henüz evleneli iki saat olmasına rağmen çok sevdiği eşinden ayrılmaya karar verdiği belirtiliyor. Evlendiği günün akşamı Ritz Carlton’daki evinden eşyalarını topladığı gibi hiçbir şey söylemeden sessiz sedasız bir şekilde yakın bir arkadaşının evine giden Hande Ataizi’nin ağzını bıçak açmıyor. Ancak ünlü oyuncunun çok üzgün olduğu ve ‘İki kişinin paylaştığı bir sevginin, bir kişi tarafından nasıl yıkıldığının hikayesini yaşıyorum. Aşkım, sevgim uğruna ne isteniliyorsa yaptım, sözleşmeyi de imzaladım ama olmadı’ diyerek isyan ettiği söyleniyor. Ataizi’nin üzen bir başka konunun da bütün bu olanların ve gösterdiği özverinin yanında eşinin hep sessiz kalması, yanında olduğunu hissettirmemesi.

Babanın hukuk sınavı 

Avukat Ahmet Pekin, oğlunu Ataizi’nden ayırmak için doğrudan ‘Ben bu beraberliği istemiyorum, evlenmenize de izin vermiyorum’ şeklinde tepkisini belirtmek yerine, daha akıllıca yol izleyerek yıldırma taktikleri uyguladı. Baba Pekin’in taktikleri arasında Hande Ataizi’nin, ‘bilgili’ olmadığını kanıtlaması vardı. O yüzden de bir gün, hiçbir sebep yokken bir dava dosyasını Ataizi’ne uzatır ve ‘Oku bakalım buradan ne anlayacaksın’ diyerek sınava tabi tutar. Ataizi ise, ancak bir uzmanın anlayacağı terimleri içeren dosyadan hiçbir şey anlamaz. Baba Pekin, oğluna dönerek, ‘Gördün mü bak hiçbir şey bilmiyor’ der. Babanın bu sınavları oğlununu etkiler ve çift, bu yüzden sık sık kavga eder. 

Kayınvalide ne dedi?

Önceki gün katıldığı bir davetten gazetecilere yakalanmamak için koşar adımlarla çıkan Fethi Pekin’in annesi Düriye Pekin ise oğlunun boşanmasıyla ilgili olarak şunları söyledi: ‘Bu konuda konuşmak istemiyorum. Eşim ne yapıyorsa haklıdır, onun dediği doğrudur ve doğrusunu yapmıştır...’

Vergi rekortmeni

Baba Ahmet Pekin’in, geçtiğimiz vergi sezonunda verdiği 1 trilyon 557 milyar vergi ile İstanbul vergi sıralamasında 21. sırada yer aldı. Pekin&Pekin adlı hukuk bürosunun sahibi olan Ahmet Pekin önemli davalara bakıyor ve büyük kuruluşların avukatlığını üstleniyor.
