Yaklaşık iki yıldır üzerinde çalıştığı albümünü sonunda çıkaracak olan Mine Çayıroğlu, albümünün adını ‘Zümrüt Gibi’ koydu. Oyunculuğa altı yaşında ‘İmparator’ filmiyle başlayan Mine Çayıroğlu, bu döneme kadar bir çok sinema filminde ve tiyatro oyununda yer aldı.

İngiltere’ye Guildford School of Acting’e oyunculuk eğitimi almak için giden Mine, üç yıl kaldığı İngiltere’de oyunculukla ilgili kendini geliştirme ve yenileme fırsatı buldu. Aynı zamanda birçok başarılı yönetmenle çalıştı ve önemli oyunlarda sahne aldı. İngiltere’deki eğitimini tamamladıktan sonra da yaşamının dönüm noktası olarak tanımladığı albüm çalışmasına ve müzik kariyerine Samuel Yeşilbağcı (S.O.S Production) ile başladı. Yurtdışındaki oyunculuk eğitimine başlamadan da şan dersleri alan ve döndüğünde bu derslere devam eden Mine müzik kariyerinde iddialı bir çıkış hedefliyor. Bu hedef doğrultusunda da bugüne kadar, adını yaptığı kaliteli söz ve bestelerle duyurmuş Mete Özgencil’le çalıştı. Bir yıl süren titiz bir çalışmanın ürünü olarak da bu beraberlikten ‘Zümrüt Gibi’ isimli albüm doğdu. 10 tane parçadan oluşan albüm 2 Eylül’den itibaren müzik marketlerde yerini alacak.  
