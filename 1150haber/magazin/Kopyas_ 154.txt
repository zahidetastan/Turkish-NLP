Ünlülerden Arzu Balkan'a sakin ol' çağrısı geldi 

Tamer Karadağlı'nın eşi Arzu Balkan'ı aldatması nedeniyle evliliklerinin yürüyüp yürümeyeceği merak konusu oldu. Eşleri tarafından aldatılan ünlü isimler de çiftin yanında olduklarını belirterek, Arzu Balkan'a acele karar vermemesini öğütledi. 

Nefsine yenik düştüğünü söyledi. "Ben çok değerli olan eşimi aldattım" dedi ve şantaja boyun eğmediğini ifade etti. Tamer Karadağlı, iki Rus hayat kadınıyla olan ilişkisini doğruladı. Eşi Arzu Balkan'dan, ailesinden ve kendisini örnek alıp mağdur duruma düşmüş bütün kadınlardan da özür diledi. Eşinin durumu anlayışla karşılaması ve "Kırgınım, üzgünüm ama Tamer mağdur durumda" sözleri ise ünlü çiftin evliliklerinin yürüyüp yürümeyeceğine ilişkin belki ilk işaretlerdi ama yine de söz konusu aldatma olayının sonucunu kestirmeye yetmedi.

İŞ BALKAN'DA BİTİYOR 
Kısacası Arzu Balkan, Tamer Karadağlı'nın ihanetini affeder mi, boşanırlar mı bilinmez ama sanat dünyasının ünlü isimleri çifti sakin olmaya davet ediyor. Daha önce eşleri tarafından birçok kez aldatılan ünlü isimlerin yaptığı çağrıların çoğu da Arzu Balkan'a. Çünkü iş Balkan da bitiyor. Şu anda genç kadının vereceği karar merakla beklenirken yakın dostları evliliklerinin bitmemesini diliyor.

KARARINI KENDİ VERMELİ 

TUBA ALTINTOP: 
"İşi epey zor. Aldatma aldatmadır. Aldatılmak da aldatılmaktır. Aldatılan insanın çok acı çektiğini, bunalıma girdiğini, umutsuzluğa kapıldığını ve hiçbir şeyden zevk almadığını söyleyebilirim. Çok kötü bir durumdur. Arzu Hanım'a elbette benim vereceğim bir akıl olamaz. Belki kocasını affeder belki de boşanır. Orası beni ve hiç kimseyi ilgilendirmez. 'Affet' deriz ama daha sonra belki yine aldatılır. 'Boşan' deriz belki de kocası bir daha asla aldatmayacaktır ve dünyanın en iyi kocası olacaktır. Bu nedenle üçüncü kişilerin akıl vermesi doğru değil. En iyi kararı kendisi verecektir. Çünkü vereceği karar ne olursa olsun sonuçlarına tek başına kendisi katlanacaktır."

ZAMANA İHTİYAÇ VAR 

DERYA BAYKAL: 
"Kadın olarak elbette Arzu'nun yanındayım. İkisi de benim dostumdur. Arzu ve Tamer'e zaman tanınması gerekir. İkisi de aklı başında insanlar. Bizim fikirlerimize gereksinimleri yok. Arzu bana ihtiyaç duyarsa bir ablası olarak her zaman yanındayım. Herkes hata yapabilir. Tamer de bir hata yapmıştır ama göklere çıkardığımız bir insanın tek kalemde harcanmasını da doğru bulmuyorum. Tamer de Arzu da zaman içinde bir karara varıp, sorunlarını çözeceklerdir. Biz onlara destek olmak ve alacakları karara saygı duymak düşer. Bu tür olaylar her zaman oluyor ama biz ünlü insanların başına geldiği zaman ortalık karışıyor."

KİMSEYE KULAK ASMASIN 

HÜLYA AVŞAR:
"Arzu'ya da Tamer'e de söylediğim şu: Geçecek, bütün bu olaylar bir süre sonra unutulacak. Çünkü biz hafızasız bir toplumuz. Tamer'in yaptığına hoşgörülü bakmak mümkün değil elbet. Arzu'ya tavsiyem kimsenin söylediklerine kulak asmasın. 3-4 ay beklesin kararını sonra versin." 