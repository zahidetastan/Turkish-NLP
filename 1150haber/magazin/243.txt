Çıplak fotoğraf davası      

--------------------------------------------------------------------------------
 
 Olimpiyata hazırlanan Rus tenisçi Myskina, Amerikan GQ dergisinden 'çıplak fotoğraflarını sattığı' gerekçesiyle 12 trilyon istiyor

Fransa Açık Tenis Turnuvası şampiyonu Rus raket Anastasia Myskina, önümüzdeki günlerde tenis kortlarında değil mahkeme koridorlarında mücadele edecek.

23 yaşındaki tenisçi, Amerikan GQ dergisi ve fotoğrafçısı Mark Seliger aleyhine 8 milyon dolarlık (11.8 trilyon) dava açtı. Sporcu, firmayı, 'haksız kazanç sağlamak, yaptıkları sözleşmeyi ve kişilik haklarını ihlal etmekle' suçladı. Yarı çıplak ya da üstsüz resimleri GQ dergisinin 2002 Kasım sayısında yayımlanan Myskina, bunların dergide kalması konusunda anlaşma yaptıklarını ancak resimlerin bir bölümünün Rusya'daki Medved Dergisi'ne (Ayı) verildiğini savunuyor. Güzel yıldız dava dilekçesinde söz konusu fotoğrafların Medved'in Temmuz/Ağustos sayısında yayımlanmasının ardından 'ciddi duygusal gerilim' yaşadığını iddia ediyor.

OLİMPİYATA GİDİYOR

Rus raketin avukatı Alexander Berkovich ise Seliger'in bu fotoğrafları Medved'e satarken GQ'nun onu durdurmak için bir

harekete geçmemesinin firmayı da suçlu duruma soktuğunu ifade ediyor. Myskina, geçen haziran ayında Fransa Açık Tenis Turnuvası'nda rakibi Yelena Dementyeva'yı yenerek bu turnuvayı kazanan ilk Rus unvanını kazanmıştı. Myskina Atina Olimpiyatları'nda Rusya için yarışacak
 
