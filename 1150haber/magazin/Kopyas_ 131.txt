Madonna'nın kocası olmak zor  
Ünlü şarkıcı Madonna ile yönetmen eşi Guy Ritchie'nin, "kıskançlık" yüzünden boşanma yolunda olduğu ortaya çıktı. İnternetteki "national enquirer" ve "msnbc" sitelerinin haberlerine göre, sürekli Madonna'nın kendisini aldattığı şüphesi içinde bulunduğu belirtilen Ritchie, ünlü yıldıza sonunda dünyayı dar etti.


Evliliklerinin başından beri sıkıntılar yaşayan 46 yaşındaki Madonna, ileri yaşına rağmen 4 yıllık evliliğini kurtarmak adına üçüncü çocuk sahibi olmak isterken, bunun için aylarca doktorların kapısını aşındırdı. 

Doktorlardan bu yaştan sonra doğumun büyük risk taşıdığını, ayrıca kendisinin de sağlık sorunları nedeniyle ayrı bir risk grubuna girdiğini öğrenen Madonna, sonunda pes etti.   
    
GUY DA “BAY MADONNA” OLMAKTAN BIKMIŞ!
    
Madonna ile Ritchie arasındaki sorunlar, aslında ilk olarak geçen yıl ortaya çıktı.

Başarılı bir yönetmen olmasına rağmen son yıllarda isminden sadece Madonna sayesinde bahsedilen Ritchie, şarkıcının başrolünü üstlendiği ve kendisinin kamera arkasına geçtiği “Swept Away” filminin başarısızlığa uğramasıyla iyice yıkıldı. Ritchie, bu başarısızlığı da Madonna'ya yükledi ve şarkıcıyı suçladı.

Öte yandan, Madonna'yı deli gibi kıskanan Ritchie, bu yıl başlayan dünya turnesiyle beraber sanatçıyı iyice bunaltmaya başladı. Madonna'yı gün boyu cep telefonundan arayan Ritchie, telefonda sürekli yanında kimin olduğunu sorarak eşini üzdü.

Şarkıcının dansçıları ve eski erkek arkadaşlarından şüphelenen Ritchie'nin bu yöndeki ısrarları, sonunda çekilmez hale geldi. Genç yönetmenin son olarak kulise gelen bir Kabbalah rahibini ensesinden tutarak dışarı atması da bardağı taşıran son damla oldu.   

Madonna'nın ilk başta evliliğini kurtarmaya çalıştığını, ancak artık durumu iyice kabullendiğini belirten yakın bir arkadaşı, “Artık Madonna da gemiyi terk etmeye hazır. Çünkü evliliği resmen kayalara oturdu” dedi.

Ritchie'nin kariyerinde başarısız günler yaşadığını ifade eden  arkadaşı, “Guy'ın yıldızı artık söndü. Ama çok güçlü bir egosu var. Öyle güçlü bir ego ki aynaya baktığında Bay Madonna'yı görüyor ve kendini kahrediyor. Aslında çocuklarına da çok düşkün ama bu ilişkiyi şüpheleriyle baltalayan kişi Guy'dır” açıklamasında bulundu.

Madonna ile eşi Guy Ritchie, 22 Aralık 2000'de evlenmişti. Rocco adlı bir çocukları bulunan 36 yaşındaki Ritchie ile 46 yaşındaki Madonna, İngiltere'de yaşıyor
 
