Kolera Günlerinde Aşk’ beyazperdede   
 
  
Nobel ödüllü kolombiyalı yazar Gabriel Garcia Marquez, Hollywood’un ısrarlarına yenilerek, ‘Kolera Günlerinde Aşk’ın haklarını devretti.
Stone Village Pictures, romanın filmini çekebilmek için yazara 1-3 milyon dolar arasında bir ödeme yapacak. Filmde başrolleri Nicole Kidman ve Jude Law’un üstlenmesi bekleniyor.

Kolera Günlerinde Aşk, Florentina Ariza’nın Fermina Daza’nın kalbini kazanmak için uğraştığı 51 yıl, dokuz ay, dört günün hikáyesini anlatıyor. 

Kanserle savaşan 76 yaşındaki yazarın, eşi Mercedes ve iki oğlunun geleceğine ilişkin kaygılar taşıdığı, teklifi bu nedenle kabul etmiş olabileceği belirtiliyor. 1982 yılında Nobel Edebiyat Ödülü’nü kazanan Marquez, bugüne kadar romanlarının İngilizce olarak beyazperdeye aktarılmasına sürekli direndi. Yazarın Kırmızı Pazartesi adlı romanı, 1987 yılında Francesco Rosi tarafından İtalyanca olarak filme çekilmiş, başrolde de İngiliz aktör Rupert Everett oynamıştı.  
 

