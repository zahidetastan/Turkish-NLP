Dört şarkısı TRT’nin denetimine takılan pop müziğin sevilen sanatçısı Emrah, Bodrum’a uçmak üzere gittiği havalanında aldığı şok haberle sarsıldı ve ‘Bunun bir şaka olduğunu zannettim’ dedi. 

Pop müziğin sevilen sanatçısı Emrah’ın piyasaya çıkardığı ‘Kusursuzsun’ adlı albümündeki dört şarkı TRT’nin denetimine takıldı. Karadenizli sanatçı Volkan Konak’ın ‘Cerrahpaşa’ adlı şarkısını yasaklayıp daha sonra denetim vizesini veren TRT, bu kez Emrah’ın şarkılarını yasakladı. ‘Kusursuzsun’, ‘Dün Gece’, ‘Söz Verdim’ ve ‘Yılan’ isimli şarkıları denetime takılan sanatçı, şaşkınlığını bir türlü gizleyemedi. Emrah, ‘Şu an Bodrum’a gitmek için uçak bekliyorum, bana bunu telefonla haber verdiler şoke oldum. Bir şarkı bile değil, dört şarkım birden denetimden çıkamamış, böyle bir ülkede resmi bir kurumda şarkıların yasaklanması, denetime takılması beni gerçekten çok üzdü’ dedi.  
