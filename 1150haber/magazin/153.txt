Dila Hanım, Bodrum Hakimi, Deprem, Dönüş gibi bir dönemin unutulmaz filmlerinde Türkan Şoray ve Kadir İnanır’la çalışan ünlü senarist-yönetmen Safa Önal, meslektaşı Yusuf Kurçenli’yi eleştirdi. Senaryosunu yazdığı, Oktay Kaynarca ve Ece Uslu’nun başrolde olduğu ‘Aşkımızda Ölüm Var’ adlı dizinin tanıtım toplantısında konuşan Önal, yıllar sonra ‘Gönderilmemiş Mektuplar’ filminde Türkan Şoray ve Kadir İnanır’ı birleştiren Yusuf Kurçenli’nin yanlış bir iş yaptığını belirtti.

Önal, ‘Çok yanlış bir işti bana göre. Denedi ve olmadı. İkisini bir araya getirmek yanlıştı. Gönderilmemiş Mektuplar ortada. Çünkü seyirci onları 25 yıl evvel bütün kalbiyle sevdi, beğendi, onları yakıştırdı. Siz 25 yıl sonra oradan rant beklerseniz çuvallarsınız. Kendi yaşları içinde belki başka bir hikaye bulunmalıydı. Aşk olmalıydı ama o yaşta neler yapılabilir diye düşünülmeliydi. Aşkımı küçük parmağından tutup Yıldız Parkı’na götüremem. Gülerler değil mi’ dedi.
